{
    "1": {
        "1": "Ny tenin\u2019i Jehovah izay tonga tamin\u2019i Joela, zanak\u2019i Petoela:",
        "2": "\u201cHenoy izao, ry anti-panahy, ary mihainoa ianareo rehetra monina eto. Mba efa nisy toy izao ve tamin\u2019ny andronareo, na tamin\u2019ny andron\u2019ny razanareo?",
        "3": "Aoka ianareo hitantara an\u2019izao amin\u2019ny zanakareo, ary ny zanakareo amin\u2019ny zanany, ary ny zanany amin\u2019ny taranaka mandimby azy.",
        "4": "Izay sisa tsy lanin\u2019ny fanday dia nohanin\u2019ny valala, ary izay sisa tsy lanin\u2019ny valala indray nohanin\u2019ny zana-balala mbola tsy ary elatra, ary izay sisa tsy lanin\u2019ny zana-balala kosa nohanin\u2019ny kalalao.",
        "5": "\u201cMifohaza, ry mpimamo, ka mitomania. Ary midradradradr\u00e0 ianareo rehetra mpisotro divay, satria tsy ho ao am-bavanareo intsony ny divay mamy.",
        "6": "Misy firenena mahery izay manana vahoaka maro an\u2019isa, miakatra mamely ny taniko. Nifin-diona ny nifiny, ary toy ny an\u2019ny liona ny valanoranony.",
        "7": "Noho ny nataony dia nanjary nigagan\u2019ny olona ny voaloboko, ary ny aviaviko kosa lasa fotony sisa. Nariany ireny rehefa avy nesoriny ny hodiny. Niova ho fotsy ny sampany.",
        "8": "Midradradradr\u00e0 toy ny virjiny misikina lamba gony, eny, toy ny virjiny mitomany noho ny amin\u2019ilay lehilahy ho vadiny.",
        "9": "\u201cMitsahatra ny fanatitra varimbazaha sy ny fanatitra zava-pisotro ao an-tranon\u2019i Jehovah, ka mitomany ny mpisorona mpanompon\u2019i Jehovah.",
        "10": "Voaroba ny saha, misaona ny tany, fa norobaina ny varimbazaha, sady ritra ny divay vaovao, ary nihalany ny menaka.",
        "11": "Menatra ny mpamboly, ary midradradradra ny mpikarakara tanimboaloboka, noho ny amin\u2019ny varimbazaha sy ny vary orza, fa simba ny vokatra eny an-tsaha.",
        "12": "Maina ny voaloboka, ary mihamaty ny aviavy. Maina daholo koa ny hazo rehetra eny an-tsaha, dia ny ampongabendanitra sy ny palmie ary ny paoma. Fa menatra ny fifaliana, ka nihataka tamin\u2019ny zanak\u2019olombelona.",
        "13": "\u201cAoka ianareo hisikina lamba gony sy hikapo-tratra, ry mpisorona. Midradradradr\u00e0 ianareo, ry mpanompo eo amin\u2019ny alitara. Midira, ka akanjo gony entina matory, ry mpanompon\u2019Andriamanitro. Tsy hitondrana fanatitra varimbazaha sy fanatitra zava-pisotro intsony mantsy ao an-tranon\u2019Andriamanitrareo.",
        "14": "Manok\u00e0na fotoana fifadian-kanina, ary ambarao fa hisy fivoriambe manetriketrika. Angony ho ao an-tranon\u2019i Jehovah Andriamanitrareo ny anti-panahy sy izay rehetra monina eto. Ary miantsoa vonjy amin\u2019i Jehovah.",
        "15": "\u201cIndrisy, ho avy ilay andro! Fa efa akaiky ny andron\u2019i Jehovah, ary ho toy ny fandravana ataon\u2019Ilay Mahery Indrindra ny fahatongavany!",
        "16": "Moa ve tsy efa nesorina tsy ho eo imasontsika ny sakafo, ary tsy ho ao an-tranon\u2019Andriamanitsika ny fifaliana sy ny firavoravoana?",
        "17": "Lo eo ambany lapelina fandraofana azy ny aviavy maina. Foana tsy misy na inona na inona ny trano fitehirizam-bokatra, ary narodana ny sompitra satria lany ny voa.",
        "18": "Endrey ny fitoreon\u2019ny biby fiompy! Mivenjivenjy tsy mahalala izay halehany ny andian\u2019omby, satria tsy misy vilona hohaniny. Ary na hatramin\u2019ny andian\u2019ondry aza mijaly vokatry ny heloky ny olona.",
        "19": "\u201cIanao no hantsoiko, Jehovah \u00f4! Fa levon\u2019ny afo ny kijana any an-tany efitra, ary nisy lelafo nandoro ny hazo rehetra tany an-tsaha.",
        "20": "Miandrandra anao koa ny bibidia, satria maina ny lakandrano, ary levon\u2019ny afo ny kijana any an-tany efitra.\u201d"
    },
    "2": {
        "1": "\u201cTsofy ao Ziona ny anjombona, ary manaova hiakan\u2019ady eo an-tendrombohitro masina. Aoka hitebiteby izay rehetra monina eto, fa ho avy ny andron\u2019i Jehovah, sady efa akaiky!",
        "2": "Andro maizina sy manjombona izany, sady andro mandrahona sy maizim-pito, ary toy ny hazavana vao mangiran-dratsy manerana ny tendrombohitra. \u201cMisy firenena mahery izay manana vahoaka maro an\u2019isa. Mbola tsy nisy toa azy hatramin\u2019izay ary tsy hisy intsony koa any aoriany mandritra ny taona maro, hatrany amin\u2019ny taranaka fara mandimby.",
        "3": "Eo alohany dia misy afo mandevona, ary ao aoriany kosa misy lelafo mandoro. Toy ny zaridainan\u2019i Edena ny tany eo alohany, fa tany efitra lao kosa no ao aoriany, ary tsy misy izay tsy tratrany.",
        "4": "\u201cToy ny soavaly no fahitana azy, ary toy ny fihazakazaky ny soavaly fitondra miady no fihazakazahany.",
        "5": "Ny fitsambikimbikiny dia tahaka ny firodorodon\u2019ny kalesy eny an-tampon-tendrombohitra, sady tahaka ny firefodrefotry ny lelafo mandevona vodivary. Ary toy ny firenena mahery izay milahatra hiady izy.",
        "6": "Hanaintaina mafy ireo firenena noho ny aminy. Ary hitebiteby izy rehetra, ka ho hita eny amin\u2019ny endriny izany.",
        "7": "\u201cMihazakazaka toy ny lehilahy mahery izy ireo, ary mianika manda toy ny lehilahy mpiady. Samy mandeha amin\u2019izay hitsiny izy, ka tsy manova ny lalany.",
        "8": "Tsy mifanosika izy ireo, sady miroso hatrany toy ny lehilahy tomady mandeha eny amin\u2019ny lalany. Ary raha misy lavo aza noho ireo zana-tsip\u00ecka misidintsidina, dia tsy mijanona ny hafa fa manohy ny diany.",
        "9": "\u201cMirohotra mankao an-tan\u00e0na izy ireo, ary mihazakazaka eny ambony manda. Mananika trano izy, ary miditra eo am-baravarankely toy ny mpangalatra.",
        "10": "Mihorohoro eo anatrehany ny tany, ary mihovotrovotra ny lanitra. Lasa maizina ny masoandro sy ny volana, ary tsy mamirapiratra intsony ny kintana.",
        "11": "Ary i Jehovah hanandratra ny feony eo anoloan\u2019ny tafiny, satria maro be ny miaramilany. Mahery mantsy ilay manatanteraka ny teniny. Fa lehibe sy tena mampahatahotra ny andron\u2019i Jehovah, ka iza no mahatanty izany?\u201d",
        "12": "\u201cKoa miverena amiko amin\u2019ny fonareo manontolo\u201d, hoy i Jehovah, \u201cka mifadia hanina sy mitomania ary midradradradr\u00e0.",
        "13": "Ary ny fonareo no rovito, fa tsy ny akanjonareo. Dia miverena amin\u2019i Jehovah Andriamanitrareo, fa tsara fanahy sy mamindra fo izy, sady tsy mora tezitra no be hatsaram-panahy feno fitiavana. Ary hanenina ny amin\u2019ilay loza kasainy hampiharina izy.",
        "14": "Iza moa no mahalala raha hiova hevitra izy ka hanenina avy eo, ary hanome fitahiana, dia fanatitra varimbazaha sy fanatitra zava-pisotro ho an\u2019i Jehovah Andriamanitrareo?",
        "15": "\u201cTsofy ao Ziona ny anjombona. Manok\u00e0na fotoana fifadian-kanina, ary ambarao fa hisy fivoriambe manetriketrika.",
        "16": "Angony ny vahoaka, ary hamasino ny fiangonana. Vorio ny lahiantitra, ary angony ny ankizy sy ny zaza minono. Aoka ny mpampaka-bady hivoaka avy ao amin\u2019ny efitranony anatiny, ary ny nampakarina avy ao amin\u2019ny efitranony.",
        "17": "\u201cAoka ny mpisorona mpanompon\u2019i Jehovah hitomany eo anelanelan\u2019ny tilikambo fidirana sy ny alitara, ka hanao hoe: \u2018Aoka ianao halahelo ny olonao, Jehovah \u00f4, ary aza avela ho afa-baraka ny lovanao ka hanjakan\u2019ireo firenen-kafa. Nahoana izy ireo no hilaza any amin\u2019ireo firenena hoe: \u201cAiza izay mba Andriamanitr\u2019ireo?\u201d\u2019",
        "18": "Koa hahasaro-piaro an\u2019i Jehovah ny taniny, ary haneho fangoraham-po amin\u2019ny olony izy.",
        "19": "Dia hovalian\u2019i Jehovah ny olony hoe: \u2018Handefasako varimbazaha sy divay vaovao ary menaka ianareo, ka ho vokin\u2019izany. Ary tsy havelako holatsaina any amin\u2019ireo firenena intsony ianareo.",
        "20": "Ary hataoko lavitra anareo ilay tavaratra, ka haparitako any amin\u2019ny faritra tsy misy rano sy any amin\u2019ny tany lao. Dia hitodika any amin\u2019ny ranomasina atsinanana ny loha laharany, ary any amin\u2019ny ranomasina andrefana ny vodilaharany. Ary hiakatra ny fofony maimbo, eny, hiakatra foana izany. Fa hanao zavatra lehibe Andriamanitra.\u2019",
        "21": "\u201cAza matahotra, ry tany. Ary mifalia sy miravoravoa, fa hanao zavatra lehibe i Jehovah.",
        "22": "Aza matahotra, ry bibidia, fa ho lasa maitso ny kijana any an-tany efitra, ary hamoa ny hazo. Ary hamokatra be ny aviavy sy ny voaloboka.",
        "23": "Mifalia sy miravoravoa amin\u2019i Jehovah Andriamanitrareo ianareo, ry zanak\u2019i Ziona. Fa hanome anareo oram-pararano ampy tsara izy, ary handatsaka oram-be aminareo, dia oram-pararano sy oran-dohataona, toy ny taloha.",
        "24": "Ho feno varimbazaha voadio ny famoloana, ary ho tondraka ny divay vaovao sy ny menaka ka hihoatra ny fanantazana azy.",
        "25": "Ary honerako ny fahavoazanareo tamin\u2019ireo taona nandripahan\u2019ny valala sy ny zana-balala mbola tsy ary elatra sy ny kalalao ary ny fanday, dia ilay tafiko lehibe nalefako hamely anareo.",
        "26": "Ary hihinana ianareo ka ho voky, dia hidera ny anaran\u2019i Jehovah Andriamanitrareo, izay nanao soa be dia be taminareo. Koa tsy ho menatra intsony ny oloko.",
        "27": "Dia ho fantatrareo fa eo amin\u2019ny Israely aho, ary izaho no Jehovah Andriamanitrareo fa tsy misy hafa. Koa tsy ho menatra intsony ny oloko.",
        "28": "\u201cAorian\u2019izany, dia handatsahako ny fanahiko ny karaza-nofo rehetra, ka ny zanakalahinareo sy ny zanakavavinareo haminany. Ary ny lahiantitra eo aminareo hanonofy, ary ny tovolahy eo aminareo hahita fahitana.",
        "29": "Ary na ny mpanompolahy sy ny mpanompovavy amin\u2019izany andro izany aza dia handatsahako ny fanahiko.",
        "30": "\u201cAry hanisy fambara eny amin\u2019ny lanitra sy eny amin\u2019ny tany aho, dia ra sy afo ary setroka miakatra.",
        "31": "Ny masoandro hovana ho haizina ary ny volana ho ra, alohan\u2019ny hahatongavan\u2019ny andron\u2019i Jehovah, dia ilay andro lehibe sady mampahatahotra.",
        "32": "Ary izay rehetra miantso ny anaran\u2019i Jehovah no ho tafavoaka soa aman-tsara amin\u2019izany. Fa ao amin\u2019ny Tendrombohitra Ziona sy ao Jerosalema no hisy an\u2019ireo ho afa-mandositra, araka ny efa nolazain\u2019i Jehovah. Ho anisan\u2019ireo ho tafavoaka velona antsoin\u2019i Jehovah koa izy ireo.\u201d"
    },
    "3": {
        "1": "\u201cFa amin\u2019izany andro sy fotoana izany, rehefa hampodiko avy any amin\u2019ny fahababoana ny mponin\u2019i Joda sy Jerosalema,",
        "2": "dia hangoniko koa ny firenena rehetra ka hampidiniko ho eo amin\u2019ny lemaka ivan\u2019i Josafata. Ary eo no hitsarako azy ireo noho ny amin\u2019ny Israely oloko sy lovako, izay naparitak\u2019izy ireo tany amin\u2019ireo firenena. Nozarazarainy koa ny taniko.",
        "3": "Ary nataony antsapaka ny oloko. Ny zazalahy nataony takalon\u2019ny mpivaro-tena, ary ny zazavavy namidiny hahazoana divay hosotroina.",
        "4": "\u201cMisy zavatra iombonanareo amiko angaha moa, ry Tyro sy Sidona ary ianareo rehetra faritr\u2019i Filistia? Izao ve no mba valisoa omenareo ahy? Koa raha izao no ataonareo amiko, dia hatsingeriko haingana dia haingana ho eo an-dohanareo izany.",
        "5": "Nalainareo ny volafotsiko sy ny volamenako, ary nentinareo tao amin\u2019ny tempolinareo ny zava-tsarobidiko,",
        "6": "ary ny taranak\u2019i Joda sy Jerosalema dia namidinareo tamin\u2019ny zanaky ny Grika, mba handefasana azy lavitra ny faritaniny.",
        "7": "Koa hanentana azy ireo aho mba hialany any amin\u2019ny toerana nivarotanareo azy. Ary hatsingeriko ho eo an-dohanareo ny nataonareo.",
        "8": "Ary hamidiko eo an-tanan\u2019ny taranak\u2019i Joda ny zanakalahinareo sy ny zanakavavinareo, ka hamidiny amin\u2019ireo lehilahy any Sheba, dia amin\u2019ny firenena lavitra. Fa i Jehovah no efa niteny.",
        "9": "\u201cAmbarao any amin\u2019ireo firenena izao: \u2018Miom\u00e0na hiady! * Entano ny lehilahy mahery! Aoka izy ireo hanatona! Aoka hiakatra ny lehilahy mpiady rehetra!",
        "10": "Tefeo ho sabatra ny angadinombinareo, ary ho lefona ny antsy fandrantsanam-boalobokareo. Ary aoka ny kely hery hilaza hoe: \u201cLehilahy mahery aho.\u201d",
        "11": "Tongava hifanampy, ry firenena rehetra manodidina, ka mivoria.\u2019\u201d Ampidino ho eo amin\u2019izany toerana izany ireo maherinao, Jehovah \u00f4!",
        "12": "\u201cAoka hoentanina ireo firenena ka hankeo amin\u2019ny lemaka ivan\u2019i Josafata, fa eo no hipetrahako hitsara ny firenena rehetra manodidina.",
        "13": "\u201cArosoy ny antsy fijinjana, fa masaka ny vokatra. Avia, mid\u00ecna fa feno be ny lavaka famiazam-boaloboka, ary tondraka ny ao anatin\u2019ny fanantazana ka mihoatra. Fa nanjary nitombo be ny faharatsian\u2019ireo firenena.",
        "14": "Vahoaka be, vahoaka be no eo amin\u2019ny lemaka ivan\u2019ny didim-pitsarana, fa akaiky ny andron\u2019i Jehovah eo amin\u2019ny lemaka ivan\u2019ny didim-pitsarana.",
        "15": "Ho lasa maizina ny masoandro sy ny volana, ary tsy hamirapiratra intsony ny kintana.",
        "16": "Hierona avy ao Ziona i Jehovah, ary hanandratra ny feony avy ao Jerosalema izy. Hihovotrovotra ny lanitra sy ny tany. I Jehovah anefa no ho fialofan\u2019ny olony sy ho fiarovana mafy ho an\u2019ny zanak\u2019Israely.",
        "17": "Dia ho fantatrareo fa izaho no Jehovah Andriamanitrareo izay mitoetra ao Ziona, tendrombohitro masina. Ary ho toerana masina i Jerosalema, ka tsy hisy vahiny hamakivaky intsony eo.",
        "18": "\u201cAmin\u2019izany andro izany, dia hisy divay mamy hitete eny an-tendrombohitra, sy ronono hikoriana eny amin\u2019ny havoana, ary rano hikoriana eny amin\u2019ny renirano rehetra any Joda. Dia hisy loharano hifantsitsitra avy ao an-tranon\u2019i Jehovah. Ary izy io hanondraka ny lohasaha falehan-driakan\u2019ny Hazo Akasia.",
        "19": "Ary hanjary ho lao i Ejipta, ary ho tany efitra lao i Edoma, noho ny herisetra nataon\u2019izy ireo tamin\u2019ny taranak\u2019i Joda, dia ny nandatsahany ran\u2019olona tsy manan-tsiny, tany Joda.",
        "20": "Fa i Joda kosa honenana mandritra ny fotoana tsy voafetra, ary i Jerosalema, hatramin\u2019ny taranaka fara mandimby.",
        "21": "Koa hoheveriko ho tsy manan-tsiny ny ran\u2019izy ireo, na dia tsy noheveriko ho toy izany aza taloha. Ary hitoetra ao Ziona i Jehovah.\u201d"
    },
    "meta": {
        "name": "Joela",
        "order": 28,
        "chapter_number": 3
    }
}