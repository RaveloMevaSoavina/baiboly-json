{
    "1": {
        "1": "Ary tamin\u2019ny andron\u2019i Ahasoerosy, ilay Ahasoerosy nanjaka tamin\u2019ny faritany fito amby roapolo amby zato, hatrany India ka hatrany Etiopia,",
        "2": "eny, tamin\u2019izany andro izany, tamin\u2019i Ahasoerosy Mpanjaka teo amin\u2019ny seza fiandrianany tao an-dapan\u2019i Sosana,",
        "3": "tamin\u2019ny taona fahatelo nanjakany, dia nanao fanasambe ho an\u2019ny andrianany sy ny mpanompony rehetra izy, ary koa ho an\u2019ny tafik\u2019i Persa sy Media, sy ny olona ambony, ary ny mpifehy isam-paritany, izay samy teo anatrehany.",
        "4": "Nandritra ny andro maro, izany hoe valopolo amby zato andro, dia nasehony ny harenan\u2019ny fanjakany be voninahitra, mbamin\u2019ny haja amam-boninahiny sy ny fahalehibeazany.",
        "5": "Rehefa tapitra ireo andro ireo, dia nanao fanasambe ny mpanjaka, ho an\u2019izay rehetra tao an-dapan\u2019i Sosana, na ny olona ambony na ny olon-tsotra. Fito andro no nanaovana izany tao amin\u2019ny zaridainan\u2019ny lapan\u2019ny mpanjaka.",
        "6": "Nisy lamba rongony sy lamba landihazo malefaka ary lamba manga, nofatorana tamin\u2019ny kofehy vita tamin\u2019ny lamba tena tsara sy kofehy volonondry nolokoana volomparasy somary mena. Ary ireo kofehy dia nafatotra teo amin\u2019ny tahony boribory volafotsy izay teo amin\u2019ny andry marbra. Ary nisy fandriana volamena sy volafotsy nipetraka teo ambony rarivato vita tamin\u2019ny p\u00f4rfira * sy marbra fotsy sy hara * ary marbra mainty.",
        "7": "Ary naroso ny divay ka nosotroina tamin\u2019ny kaopy volamena samy hafa. Be dia be araka izay nananan\u2019ny mpanjaka ny divay naroso.",
        "8": "Tamin\u2019izay dia tsy nampiharina ny lal\u00e0na mandidy ny hisotroana, fa samy navelan\u2019ny mpanjaka hanao izay tiany ny tandapany rehetra.",
        "9": "Nanao fanasambe ho an\u2019ny vehivavy koa i Vasty vadin\u2019ny mpanjaka, tao amin\u2019ny trano tao an-dapan\u2019i Ahasoerosy Mpanjaka.",
        "10": "Tamin\u2019ny andro fahafito, raha iny falifaly azon\u2019ny divay iny ny fon\u2019ny mpanjaka, dia nilazany i Mehomana sy Bizta sy Harbona sy Bigta sy Abagta sy Zetara ary Karkasa, tandapa fito lahy nanompo teo anatrehan\u2019i Ahasoerosy Mpanjaka,",
        "11": "mba hitondra an\u2019i Vasty vadin\u2019ny mpanjaka ho eo anatrehany. Nasainy nentina i Vasty misatroka diadema, mba haseho amin\u2019ny olona sy ny andriana ny hatsaran-tarehiny, fa tsara tarehy tokoa izy.",
        "12": "Tsy nanaiky ny tenin\u2019ny mpanjaka nentin\u2019ireo tandapa anefa i Vasty vadin\u2019ny mpanjaka, ka tsy nety nankany mihitsy. Dia nisafoaka mafy ny mpanjaka ka nirehitra ny fahatezerany.",
        "13": "Ary niresaka tamin\u2019ny olon-kendry nahalala ny fanao tamin\u2019izany fotoana izany ny mpanjaka. Naka hevitra tamin\u2019izay rehetra nahalala tsara ny lal\u00e0na sy ny fitsarana mantsy ny mpanjaka, tamin\u2019ny raharahany rehetra.",
        "14": "I Karsena, Setara, Admata, Tarsisy, Meresa, Marsena, ary Memokana, izay andriana fiton\u2019i Persa sy Media, no olona akaiky azy indrindra, ka afaka nankeo anatrehany ary nitana toerana ambony tao amin\u2019ny fanjakana.",
        "15": "Dia hoy izy tamin\u2019ireo: \u201cRaha araka ny lal\u00e0na, inona no tokony hatao amin\u2019i Vasty vadin\u2019ny mpanjaka, noho izy tsy nanaiky ny tenin\u2019i Ahasoerosy Mpanjaka nentin\u2019ny tandapa?\u201d",
        "16": "Dia hoy i Memokana, teo anatrehan\u2019ny mpanjaka sy ny andriana: \u201cTsy tamin\u2019ny mpanjaka ihany i Vasty vadin\u2019ny mpanjaka no diso, fa tamin\u2019ny andriana rehetra koa sy tamin\u2019ny olona rehetra any amin\u2019ireo faritany manerana ny fanjakan\u2019i Ahasoerosy Mpanjaka.",
        "17": "Handre momba ny zavatra nataon\u2019ny vadin\u2019ny mpanjaka mantsy ny vehivavy rehetra, ka samy hanao tsinontsinona ny vadiny avy, ary hilaza hoe: \u2018Na i Ahasoerosy Mpanjaka aza nampiantso an\u2019i Vasty vadiny ho eo anatrehany, nefa tsy nety izy.\u2019",
        "18": "Amin\u2019ny andro handrenesan\u2019ny andriambavy rehetran\u2019i Persa sy Media ny zavatra nataon\u2019ny vadin\u2019ny mpanjaka, dia hiteny toy izany amin\u2019ny vadiny koa izy ireo, ka ho be ny fanaovana tsinontsinona ary ho be koa ny ho tezitra.",
        "19": "Koa raha sitraky ny mpanjaka, dia aoka izy hamoaka didy mandrara an\u2019i Vasty tsy hiditra intsony eo anatrehan\u2019i Ahasoerosy Mpanjaka. Ary aoka ny voninahitr\u2019i Vasty homen\u2019ny mpanjaka ho an\u2019izay vehivavy hafa tsara noho izy. Dia aoka hosoratana ao amin\u2019ny lal\u00e0n\u2019i Persa sy Media izany didy izany, mba tsy ho azo foanana.",
        "20": "Ary ho re manerana ity fanjakana midadasika ity izany didin\u2019ny mpanjaka izany, ka samy hanome voninahitra ny vadiny avy ny vehivavy rehetra, na olona ambony ilay vadiny na olon-tsotra.\u201d",
        "21": "Ary sitraky ny mpanjaka sy ny andriana izany, ka nanao araka izay nolazain\u2019i Memokana ny mpanjaka.",
        "22": "Koa nandefasany taratasy ny faritany rehetra eran\u2019ilay fanjakana, ka nosoratana araka ny fomba fanoratry ny faritany tsirairay sy araka ny fitenin\u2019ny firenena tsirairay izany. Voalaza tao fa ny lehilahy rehetra no masi-mandidy ao an-tokantranony ary ny fitenin-drazany no tsy maintsy ampiasaina ao."
    },
    "2": {
        "1": "Taorian\u2019izany, rehefa nitony ny fahatezeran\u2019i Ahasoerosy Mpanjaka, dia tsaroany i Vasty sy ny nataony ary ny sazy nampiharina taminy.",
        "2": "Koa hoy ny mpanompon\u2019ny mpanjaka: \u201cAoka ny mpanjaka hitadiavana tovovavy virjiny tsara tarehy.",
        "3": "Ary aoka ny mpanjaka hanendry solontena any amin\u2019ny faritany rehetra ao amin\u2019ny fanjakany, ary ireo kosa hanangona ny tovovavy virjiny tsara tarehy rehetra mba hatao ao amin\u2019ny tranom-behivavy, ato an-dapan\u2019i Sosana. Ho eo ambany fiandraiketan\u2019i Hegay tandapan\u2019ny * mpanjaka sady mpiambina ny vehivavy ireo tovovavy ireo, ary hisy hanotra azy mba hikarakarana ny bika aman\u2019endriny.",
        "4": "Koa izay tovovavy mahafinaritra ny mpanjaka no ho vadin\u2019ny mpanjaka hisolo an\u2019i Vasty.\u201d Dia sitraky ny mpanjaka izany, ka nataony.",
        "5": "Tao an-dapan\u2019i Sosana dia nisy lehilahy jiosy iray atao hoe Mordekay, zanak\u2019i Jaira, zanak\u2019i Simey, zanak\u2019i Kisy Benjaminita,",
        "6": "sady anisan\u2019ireo nentina avy tany Jerosalema ka natao sesitany niaraka tamin\u2019i Jekonia mpanjakan\u2019ny Joda, izay nentin\u2019i Nebokadnezara mpanjakan\u2019i Babylona tany an-tsesitany.",
        "7": "I Mordekay no nanjary nitaiza an\u2019i Hadasa, izany hoe Estera, zanaky ny rahalahin-drainy, satria kamboty ray sy reny razazavavy. Rehefa maty ny rainy sy ny reniny, dia noraisin\u2019i Mordekay ho zanany izy. Sady tsara bika no tsara tarehy razazavavy.",
        "8": "Koa rehefa re ny didin\u2019ny mpanjaka sy ny lal\u00e0ny, sady tovovavy maro no efa voangona tao an-dapan\u2019i Sosana, mba ho eo ambany fiandraiketan\u2019i Hegay, dia nentina nankany amin\u2019ny tranon\u2019ny mpanjaka koa i Estera ho eo ambany fiandraiketan\u2019i Hegay mpiambina ny vehivavy.",
        "9": "Ary nahafinaritra an\u2019i Hegay razazavavy, ka nanehoany hatsaram-panahy. Koa nataony haingana izay hahazoany otra fikarakarana bika aman\u2019endrika, sy sakafo manokana. Nomeny tovovavy fito nofantenana avy tao an-tranon\u2019ny mpanjaka koa izy, ka nafindrany tany amin\u2019ny toerana tsara indrindra tao amin\u2019ny tranom-behivavy niaraka tamin\u2019ireo tovovavy ireo.",
        "10": "Tsy niteniteny momba ny fireneny na ny havany i Estera, satria efa nofeperan\u2019i Mordekay mba tsy hilaza an\u2019izany.",
        "11": "Ary nandalondalo teo anoloan\u2019ny tokotanin\u2019ny tranom-behivavy foana i Mordekay isan\u2019andro, mba hahalalany hoe manao ahoana i Estera, ary ahoana no itondran\u2019ny olona azy.",
        "12": "Nifandimby nankao amin\u2019i Ahasoerosy Mpanjaka ny tovovavy tsirairay, rehefa tapitra ny roa ambin\u2019ny folo volana fikarakarana ny bika aman\u2019endriny. Izany mantsy no fe-potoana fanorana ny vehivavy, ka enim-bolana izy miotra amin\u2019ny menaka miora, enim-bolana miotra amin\u2019ny menaka balsama, ary karakaraina tsara ny bika aman\u2019endriny.",
        "13": "Rehefa natao an\u2019izany ilay tovovavy vao nankao amin\u2019ny mpanjaka. Ary nomena azy izay rehetra nangatahiny, ka teny aminy izany rehefa niala avy tao amin\u2019ny tranom-behivavy hankao amin\u2019ny tranon\u2019ny mpanjaka izy.",
        "14": "Nankao izy ny takariva, ary nony maraina dia niverina tany amin\u2019ny trano faharoa nitoeran\u2019ireo vehivavy teo ambany fiandraiketan\u2019i Sasegaza, tandapan\u2019ny * mpanjaka sady mpiambina ny vadikeliny. Tsy nankao amin\u2019ny mpanjaka intsony izy raha tsy nahazo sitraka taminy sy voantso anarana.",
        "15": "Ary tonga ny anjaran\u2019i Estera ilay noraisin\u2019i Mordekay ho zanany, eny, ilay zanak\u2019i Abihaila dadatoan\u2019i Mordekay. Tonga ny anjarany hiditra tao amin\u2019ny mpanjaka, nefa tsy nisy na inona na inona nangatahiny afa-tsy izay nolazain\u2019i Hegay tandapan\u2019ny * mpanjaka sady mpiambina ny vehivavy. Ary nahazo sitraka foana tamin\u2019izay rehetra nahita azy i Estera.",
        "16": "Koa tamin\u2019ny volana fahafolo, izany hoe ny volana Tebeta, tamin\u2019ny taona fahafito nanjakan\u2019i Ahasoerosy Mpanjaka, dia nentina nankao aminy tao an-dapany i Estera.",
        "17": "Ary tian\u2019ny mpanjaka mihoatra noho ireo vehivavy rehetra i Estera, ka nahazo sitraka taminy sy nanehoany hatsaram-panahy mihoatra noho ireo virjiny rehetra. Dia napetrany teo an-dohan\u2019i Estera ny diadema, ary nataony vadin\u2019ny mpanjaka hisolo an\u2019i Vasty izy.",
        "18": "Ary nanao fanasambe ho an\u2019ny andrianany sy ny mpanompony rehetra ny mpanjaka, ho fanomezam-boninahitra an\u2019i Estera. Nanao famotsoran-keloka * ho an\u2019ny isam-paritany koa izy, sady nanome fanomezana araka izay nananany.",
        "19": "Nipetraka teo am-bavahadin\u2019ny mpanjaka i Mordekay, rehefa nangonina fanindroany ireo virjiny.",
        "20": "Ary tsy niteniteny momba ny havany na ny fireneny i Estera, noho ny fameperan\u2019i Mordekay. Nanao izay nolazain\u2019i Mordekay izy, toy ny efa nataony ihany tamin\u2019izy mbola notezainy.",
        "21": "Tamin\u2019izany fotoana izany, fony i Mordekay nipetraka teo am-bavahadin\u2019ny mpanjaka, dia tezitra i Bigtana sy Taresy, tandapan\u2019ny mpanjaka sady mpiandry varavarana, ka nitady hamono an\u2019i Ahasoerosy Mpanjaka.",
        "22": "Dia fantatr\u2019i Mordekay izany, ka nolazainy avy hatrany tamin\u2019i Estera vadin\u2019ny mpanjaka. Ary i Estera kosa niresaka tamin\u2019ny mpanjaka, tamin\u2019ny anaran\u2019i Mordekay.",
        "23": "Rehefa natao ny famotopotorana, dia fantatra fa tena marina izany. Koa nahantona teo amin\u2019ny tsato-kazo izy roa lahy. Dia nosoratana tao amin\u2019ny boky mirakitra ny tantaran\u2019ny mpanjaka izany."
    },
    "3": {
        "1": "Taorian\u2019izany dia nomen\u2019i Ahasoerosy Mpanjaka voninahitra sy nasandrany i Hamana zanak\u2019i Hamedota Agagita, ka nomeny seza fiandrianana ambony noho ny an\u2019ny andriana hafa rehetra.",
        "2": "Ary ny mpanompon\u2019ny mpanjaka teo am-bavahadiny dia niondrika sy niankohoka teo anatrehan\u2019i Hamana avokoa, satria izany no didin\u2019ny mpanjaka. Fa i Mordekay kosa tsy mba niondrika na niankohoka.",
        "3": "Ary hoy ireo mpanompon\u2019ny mpanjaka teo am-bavahady tamin\u2019i Mordekay: \u201cNahoana ianao no mandika ny didin\u2019ny mpanjaka?\u201d",
        "4": "Niteny taminy isan\u2019andro izy ireo, nefa tsy nohenoiny. Koa niresaka tamin\u2019i Hamana izy ireo mba hahitana raha mbola holeferina ihany na tsia ny fihetsik\u2019i Mordekay. Nilaza tamin\u2019izy ireo mantsy i Mordekay hoe Jiosy izy.",
        "5": "Ary hitan\u2019i Hamana fa tsy niondrika na niankohoka teo anatrehany i Mordekay, ka romotry ny hatezerana izy.",
        "6": "Tsy nahafa-po azy anefa raha i Mordekay irery no hovonoina, satria efa nisy niresaka taminy momba an\u2019ilay firenena niavian\u2019i Mordekay. Koa nitady hevitra izy mba handripahana ny Jiosy rehetra, dia ny firenen\u2019i Mordekay nanerana ny fanjakan\u2019i Ahasoerosy.",
        "7": "Tamin\u2019ny volana voalohany, izany hoe ny volana Nisana, tamin\u2019ny taona faharoa ambin\u2019ny folo nanjakan\u2019i Ahasoerosy Mpanjaka, dia natao teo anatrehan\u2019i Hamana ny Pora, na ny Antsapaka, ka nojerena ny andro sy ny volana tsirairay. Koa ny volana faharoa ambin\u2019ny folo, izany hoe ny volana Adara, no voafidy.",
        "8": "Ary hoy i Hamana tamin\u2019i Ahasoerosy Mpanjaka: \u201cMisy vahoaka iray miparitaka any amin\u2019ireo firenena, any amin\u2019ireo faritany manerana ny fanjakanao. Mitokantokana anefa izy ireo. Hafa noho ny an\u2019ny vahoaka rehetra ny lal\u00e0ny, ary tsy arahiny ny lal\u00e0n\u2019ny mpanjaka. Koa tsy tsara raha avelan\u2019ny mpanjaka amin\u2019izao fotsiny izy ireo.",
        "9": "Raha sitraky ny mpanjaka, dia aoka hisy didy hatao an-tsoratra handripahana azy ireo. Ary handoa talenta volafotsy iray alina aho, homena an\u2019ireo hanao izany, ka harotsaka ao amin\u2019ny tahirim-bolam-panjakana.\u201d",
        "10": "Koa nesorin\u2019ny mpanjaka teny an-tanany ny peratra fanombohan-kaseny ka nomeny an\u2019i Hamana, zanak\u2019i Hamedota Agagita, dia ilay nankahala ny Jiosy.",
        "11": "Ary hoy ny mpanjaka tamin\u2019i Hamana: \u201cHomena anao ny volafotsy, mbamin\u2019izany vahoaka izany, ka ataovy izay tianao hatao aminy.\u201d",
        "12": "Dia nantsoina ireo mpitan-tsoratry ny mpanjaka tamin\u2019ny andro fahatelo ambin\u2019ny folon\u2019ny volana voalohany. Ary izay rehetra nandidian\u2019i Hamana no nosoratana ho an\u2019ireo lehibem-paritany notendren\u2019ny mpanjaka sy ny governoran\u2019ny faritany samy hafa ary ny mpifehy isam-pirenena. Nosoratana araka ny fomba fanoratry ny faritany tsirairay sy ny fitenin\u2019ny firenena tsirairay izany, ka natao tamin\u2019ny anaran\u2019i Ahasoerosy Mpanjaka, sady notombohina tamin\u2019ny peratra fanombohan-kaseny.",
        "13": "Dia nampitondraina an\u2019ireo iraka ny taratasy ho an\u2019ny faritany rehetra eran\u2019ilay fanjakana, mba handripahana sy hamonoana sy handringanana ny Jiosy rehetra, na antitra na tanora, mbamin\u2019ny zaza amam-behivavy, ary mba handrobana ny fananany. Andro iray ihany no hanaovana izany, dia ny fahatelo ambin\u2019ny folon\u2019ny volana faharoa ambin\u2019ny folo, izany hoe ny volana Adara.",
        "14": "Ary izay voasoratra tao amin\u2019ilay taratasy ka navoaka ho lal\u00e0na tany amin\u2019ny faritany rehetra, dia naely tany amin\u2019ny firenena rehetra, mba hiomanan\u2019izy ireo ho amin\u2019izany andro izany.",
        "15": "Navoaka tao an-dapan\u2019i Sosana koa ilay lal\u00e0na. Dia niolomay ireo iraka noho ny tenin\u2019ny mpanjaka. Ary nipetraka hisotro i Hamana sy ny mpanjaka, fa nisahotaka kosa ny tao an-tan\u00e0nan\u2019i Sosana."
    },
    "4": {
        "1": "Rehefa fantatr\u2019i Mordekay izany rehetra izany, dia norovitiny ny akanjony. Ary nitafy lamba gony sy nihosin-davenona izy, ka nankeo afovoan-tan\u00e0na sady niantsoantso mafy tamin\u2019alahelo.",
        "2": "Tonga teo anoloan\u2019ny vavahadin\u2019ny mpanjaka izy tamin\u2019ny farany, nefa nijanona hatreo ihany satria tsy nisy olona nitafy gony nahazo niditra teo amin\u2019ny vavahadin\u2019ny mpanjaka.",
        "3": "Nalahelo mafy koa ny Jiosy tany amin\u2019ny faritany rehetra nahatongavan\u2019ny didin\u2019ny mpanjaka sy ny lal\u00e0ny. Koa nifady hanina sy nitomany ary nidradradradra izy ireo. Ary maro no natory teo ambony gony sy lavenona.",
        "4": "Dia nankao amin\u2019i Estera ny mpanompovaviny sy ny tandapany * ka nitantara izany taminy. Koa nalahelo mafy i Estera vadin\u2019ny mpanjaka, ka nampitondra akanjo hanaovan\u2019i Mordekay mba hanesorana ny lamba gony teny aminy. Tsy noraisin\u2019i Mordekay anefa izany.",
        "5": "Dia nantsoin\u2019i Estera i Hat\u00e0ka tandapan\u2019ny * mpanjaka, izay notendrena hikarakara an\u2019i Estera, ka nasainy nankany amin\u2019i Mordekay hahafantarany izay nitranga.",
        "6": "Koa lasa i Hat\u00e0ka nankany amin\u2019i Mordekay teo amin\u2019ny tany malalaky ny tan\u00e0na, teo anoloan\u2019ny vavahadin\u2019ny mpanjaka.",
        "7": "Dia notantarain\u2019i Mordekay taminy izay rehetra nanjo azy, sy ny mombamomba ny vola nolazain\u2019i Hamana fa harotsany ao amin\u2019ny tahirim-bolam-panjakana mba handripahana ny Jiosy.",
        "8": "Ary nomeny an\u2019i Hat\u00e0ka mba hasehony an\u2019i Estera sy horesahiny aminy, ny dika mitovy amin\u2019ilay lal\u00e0na navoaka tao Sosana momba ny handripahana ny Jiosy. Nasainy nilazana koa i Estera mba hankao amin\u2019ny mpanjaka, ka hitalaho famindram-po aminy sy hangataka eo anatrehany mihitsy ho an\u2019ny firenen\u2019i Estera.",
        "9": "Dia tonga tao amin\u2019i Estera i Hat\u00e0ka, ka nolazainy taminy ny tenin\u2019i Mordekay.",
        "10": "Ary nasain\u2019i Estera nilaza tamin\u2019i Mordekay izy hoe:",
        "11": "\u201cMahafantatra daholo ny mpanompon\u2019ny mpanjaka sy ny vahoaka any amin\u2019ireo faritany manerana ny fanjakany, fa izay lehilahy na vehivavy tonga tsy nantsoina eo amin\u2019ny tokotany anatiny mba hankeo anatrehan\u2019ny mpanjaka, dia hovonoina ho faty, araka ny lal\u00e0na tokana navoakan\u2019ny mpanjaka. Izay tondroin\u2019ny mpanjaka amin\u2019ny tehiny volamena ihany no ho velona. Izaho anefa tsy nantsoina hankao amin\u2019ny mpanjaka, efa telopolo andro izao.\u201d",
        "12": "Rehefa nolazaina tamin\u2019i Mordekay ny tenin\u2019i Estera,",
        "13": "dia hoy ny navaliny an\u2019i Estera: \u201cAza mieritreritra ianao hoe izay anisan\u2019ny ankohonan\u2019ny mpanjaka dia tsy ho faty miaraka amin\u2019ny Jiosy rehetra.",
        "14": "Fa raha mangina tsy miteny ianao amin\u2019izao, dia avy any an-toeran-kafa no hiavian\u2019ny famonjena sy fanafahana ny Jiosy. Ianao sy ny ankohonan-drainao anefa ho faty. Ary iza no mahalala raha ho amin\u2019ny toe-javatra toy izao indrindra no nisandratanao ho vadin\u2019ny mpanjaka?\u201d",
        "15": "Dia hoy ny navalin\u2019i Estera an\u2019i Mordekay:",
        "16": "\u201cMandehana \u00e0ry, ka vorio ny Jiosy rehetra eto Sosana. Ary mifadia hanina noho ny amiko, ka aza mihinana na misotro mandritra ny telo andro, na andro na alina. Hifady hanina koa izaho sy ny mpanompovaviko. Avy eo dia hankao amin\u2019ny mpanjaka aho, na tsy araka ny lal\u00e0na aza izany. Koa raha tsy maintsy ho faty aho, dia aoka ho faty.\u201d",
        "17": "Dia lasa i Mordekay ka nanao araka izay rehetra nandidian\u2019i Estera azy."
    },
    "5": {
        "1": "Ary tamin\u2019ny andro fahatelo, dia nanao akanjom-boninahitra i Estera, ka nitsangana teo amin\u2019ny tokotany anatiny teo anoloan\u2019ny tranon\u2019ny mpanjaka. Tao an-tranony ny mpanjaka, sady nipetraka teo amin\u2019ny seza fiandrianany tandrifin\u2019ny fidirana.",
        "2": "Vao hitan\u2019ny mpanjaka nitsangana teo amin\u2019ilay tokotany i Estera, dia nahazo sitraka taminy, ka notondroiny tamin\u2019ilay tehina volamena teny an-tanany. Koa nanatona i Estera ka nikasika ny tendron\u2019ilay tehina.",
        "3": "Ary hoy ny mpanjaka taminy: \u201cMisy ilainao angaha, ry Estera vadin\u2019ny mpanjaka \u00f4, ary inona no tadiavinao? Fa na hatramin\u2019ny antsasaky ny fanjakana aza dia homena anao!\u201d",
        "4": "Ary hoy i Estera: \u201cRaha sitraky ny mpanjaka, dia aoka ny mpanjaka sy Hamana ho tonga any amin\u2019ny fanasana nataoko ho azy anio.\u201d",
        "5": "Ary hoy ny mpanjaka : \u201cMandehana ianareo, ka antsoy haingana i Hamana, araka ny tenin\u2019i Estera.\u201d Dia nankao amin\u2019ilay fanasana nataon\u2019i Estera ny mpanjaka sy Hamana.",
        "6": "Ary hoy ny mpanjaka tamin\u2019i Estera, nandritra ny fotoana fandrosoana divay: \u201cInona no angatahinao? Fa homena anao izany! Ary inona no tadiavinao? Fa na hatramin\u2019ny antsasaky ny fanjakana aza dia homena anao!\u201d",
        "7": "Ary hoy ny navalin\u2019i Estera: \u201cIzao no angatahiko sy tadiaviko:",
        "8": "Raha mahazo sitraka amin\u2019ny mpanjaka aho ary tian\u2019ny mpanjaka ny hanome izay angatahiko sy tadiaviko, dia aoka ho tonga ao amin\u2019ilay fanasana hataoko rahampitso ny mpanjaka sy Hamana. Amin\u2019izay aho no hilaza ny fangatahako.\u201d",
        "9": "Dia lasa i Hamana tamin\u2019iny andro iny, ary faly izy sady ravoravo ny fony. Vao nahita an\u2019i Mordekay teo am-bavahadin\u2019ny mpanjaka anefa izy, dia tezitra be taminy satria tsy nitsangana na tora-kovitra teo anatrehany i Mordekay.",
        "10": "Nifehy tena anefa i Hamana ka nankany an-tranony. Dia nampanantsoiny ireo namany sy Zaresy vadiny.",
        "11": "Ary nirehareha teo anatrehan\u2019izy ireo izy ny amin\u2019ny harem-beny sy ny hamaroan\u2019ny zanany ary ny zava-drehetra nanomezan\u2019ny mpanjaka voninahitra azy sy nanandratany azy ho ambony noho ireo andriana sy mpanompon\u2019ny mpanjaka.",
        "12": "Hoy koa i Hamana: \u201cAnkoatra izany, dia tsy nisy afa-tsy izaho no nasain\u2019i Estera vadin\u2019ny mpanjaka mba hiaraka tamin\u2019ny mpanjaka tany amin\u2019ilay fanasana nataony. Ary mbola nasainy koa aza aho rahampitso, miaraka amin\u2019ny mpanjaka.",
        "13": "Tsy misy mahafa-po ahy anefa izany rehetra izany raha mbola hitako mipetraka eo am-bavahadin\u2019ny mpanjaka i Mordekay Jiosy.\u201d",
        "14": "Ary hoy i Zaresy vadiny sy ny namany rehetra: \u201cMampanaova tsato-kazo dimampolo hakiho. * Ary angataho amin\u2019ny mpanjaka rahampitso maraina mba hahantona eo i Mordekay. Avy eo dia mandehana amim-pifaliana miaraka amin\u2019ny mpanjaka mankany amin\u2019ilay fanasana.\u201d Dia sitrak\u2019i Hamana izany, ka nampanao an\u2019ilay tsato-kazo izy."
    },
    "6": {
        "1": "Ary tsy nahita tory ny mpanjaka tamin\u2019iny alina iny, ka nasainy nentina teo aminy ny boky mirakitra ny tantara tamin\u2019izany andro izany. Koa novakina teo anatrehan\u2019ny mpanjaka izany.",
        "2": "Farany dia hita voasoratra tao ny tatitra nataon\u2019i Mordekay momba an\u2019i Bigtana sy Taresy, tandapan\u2019ny mpanjaka sady mpiandry varavarana, izay nitady hamono an\u2019i Ahasoerosy Mpanjaka.",
        "3": "Ary hoy ny mpanjaka: \u201cInona no voninahitra sy valisoa efa mba nomena an\u2019i Mordekay noho izany?\u201d Dia hoy ny mpanompon\u2019ny mpanjaka: \u201cMbola tsy nisy na inona na inona nomena azy.\u201d",
        "4": "Dia hoy ny mpanjaka: \u201cIza no ao an-tokotany ao?\u201d Ary teo amin\u2019ny tokotany ivelan\u2019ny tranon\u2019ny mpanjaka i Hamana tamin\u2019izay. Tonga mantsy izy mba hangataka tamin\u2019ny mpanjaka ny hanantonana an\u2019i Mordekay teo amin\u2019ilay tsato-kazo efa nomaniny ho azy.",
        "5": "Koa hoy ny mpanompon\u2019ny mpanjaka: \u201cI Hamana no mijoro ao an-tokotany ao.\u201d Dia hoy ny mpanjaka: \u201cAmpandrosoy izy.\u201d",
        "6": "Rehefa niditra i Hamana, dia hoy ny mpanjaka taminy: \u201cInona no tokony hatao amin\u2019izay lehilahy tian\u2019ny mpanjaka homem-boninahitra?\u201d Ary niteny anakampo i Hamana hoe: \u201cIza indray moa no tian\u2019ny mpanjaka homem-boninahitra afa-tsy izaho?\u201d",
        "7": "Koa hoy izy tamin\u2019ny mpanjaka: \u201cIzao no aoka hatao amin\u2019izay lehilahy tian\u2019ny mpanjaka homem-boninahitra:",
        "8": "Aoka halaina ny akanjom-boninahitra fanaovan\u2019ny mpanjaka, sy ny soavaly fitaingenan\u2019ny mpanjaka, dia soavaly hasiana satroboninahitra,",
        "9": "ka hapetraka ho andraikitry ny andriana ambony iray ao amin\u2019ny fanjakana. Dia hampanaovina an\u2019ilay akanjo ilay lehilahy tian\u2019ny mpanjaka homem-boninahitra, ary hampitaingenina an\u2019ilay soavaly izy ka hoentina eny amin\u2019ny tany malalaky ny tan\u00e0na. Ary hisy hiantsoantso eo alohany hoe: \u2018Izao no atao amin\u2019ny lehilahy tian\u2019ny mpanjaka homem-boninahitra!\u2019\u201d",
        "10": "Avy hatrany dia hoy ny mpanjaka tamin\u2019i Hamana: \u201cAlaivo haingana ilay akanjo sy soavaly, araka ny teninao. Dia ataovy amin\u2019i Mordekay Jiosy izay mipetraka eo am-bavahadin\u2019ny mpanjaka izany teninao izany, ka aza atao misy latsaka na iray aza.\u201d",
        "11": "Nalain\u2019i Hamana ilay akanjo ka nampanaoviny an\u2019i Mordekay, ary nalainy koa ilay soavaly. Dia nampitaingeniny an\u2019ilay soavaly i Mordekay, ka nentiny teny amin\u2019ny tany malalaky ny tan\u00e0na. Ary niantsoantso teo alohany izy hoe: \u201cIzao no atao amin\u2019ny lehilahy tian\u2019ny mpanjaka homem-boninahitra.\u201d",
        "12": "Niverina teo am-bavahadin\u2019ny mpanjaka i Mordekay taorian\u2019izay. Fa i Hamana kosa nody haingana tany an-tranony, ary nalahelo mafy izy ka nosaronany ny lohany.",
        "13": "Ary notantarain\u2019i Hamana tamin\u2019i Zaresy vadiny sy ny namany rehetra ny zava-drehetra nanjo azy. Dia hoy ny olon-kendriny sy Zaresy vadiny: \u201cKoa satria Jiosy i Mordekay, ary efa nanomboka lavo teo anatrehany ianao, dia tsy haharesy azy ianao fa tsy maintsy ho lavo eo anatrehany.\u201d",
        "14": "Raha mbola teo am-piresahana izy ireo, dia tonga ny tandapan\u2019ny mpanjaka mba haka haingana an\u2019i Hamana ho any amin\u2019ilay fanasana nataon\u2019i Estera."
    },
    "7": {
        "1": "Ary lasa ny mpanjaka sy Hamana nankao amin\u2019ilay fanasana nataon\u2019i Estera vadin\u2019ny mpanjaka.",
        "2": "Koa hoy indray ny mpanjaka tamin\u2019i Estera, nandritra ny fotoana fandrosoana divay tamin\u2019io andro faharoa io: \u201cInona no angatahinao, ry Estera vadin\u2019ny mpanjaka \u00f4? Fa homena anao izany! Ary inona no tadiavinao? Fa na hatramin\u2019ny antsasaky ny fanjakana aza dia homena anao!\u201d",
        "3": "Ary hoy ny navalin\u2019i Estera vadin\u2019ny mpanjaka: \u201cRaha mahazo sitraka aminao aho, ry mpanjaka \u00f4, ary raha sitraky ny mpanjaka, dia ny hitsimbinana ny aiko no angatahiko ary ny hitsimbinana ny fireneko no tadiaviko.",
        "4": "Fa namidy izahay, dia izaho sy ny fireneko, mba haripaka sy hovonoina ary haringana. Raha mba namidy ho mpanompolahy sy mpanompovavy fotsiny mantsy izahay, dia ho nangina ihany aho, saingy hitondra fahavoazana ho an\u2019ny mpanjaka koa izany loza izany, ka tsy tokony havela hitranga!\u201d",
        "5": "Ary niteny tamin\u2019i Estera vadin\u2019ny mpanjaka i Ahasoerosy Mpanjaka, hoe: \u201cIza no olona ho sahy hanao izany, ary aiza izany olona izany?\u201d",
        "6": "Ary hoy i Estera: \u201cIo Hamana ratsy fanahy io no rafy sy fahavalo!\u201d Dia raiki-tahotra teo anatrehan\u2019ny mpanjaka sy ny vadiny i Hamana.",
        "7": "Ary nitsangana tamin-katezerana ny mpanjaka ka niala teo amin\u2019ilay fanasana, dia nankany amin\u2019ny zaridainan\u2019ny lapa. Dia fantatr\u2019i Hamana fa misy loza miandry azy avy amin\u2019ny mpanjaka, ka nitsangana hitalaho tamin\u2019i Estera vadin\u2019ny mpanjaka izy mba hitsimbinana ny ainy.",
        "8": "Rehefa niverina avy tany amin\u2019ny zaridainan\u2019ny lapa ny mpanjaka ka nankao amin\u2019ny trano nisy ilay fanasana, dia hitany niankohoka teo ambonin\u2019ny fandriana nisy an\u2019i Estera i Hamana. Dia hoy ny mpanjaka: \u201cTadiavinao hovetavetaina koa angaha ny vadin\u2019ny mpanjaka, nefa izaho ato an-trano?\u201d Raha vao tapitra ny tenin\u2019ny mpanjaka, dia nosaronana ny tarehin\u2019i Hamana.",
        "9": "Ary hoy i Harbona, tandapan\u2019ny mpanjaka: \u201cMisy tsato-kazo mirefy dimampolo hakiho mitsangana ao akaikin\u2019ny tranon\u2019i Hamana. Nasain\u2019i Hamana natao izy io mba hanantonana an\u2019i Mordekay izay nilaza zavatra nahasoa ny mpanjaka.\u201d Dia hoy ny mpanjaka: \u201cAhantony eo amin\u2019izany i Hamana.\u201d",
        "10": "Koa nahantona teo amin\u2019ilay tsato-kazo nomaniny ho an\u2019i Mordekay i Hamana. Dia nitony ny fahatezeran\u2019ny mpanjaka."
    },
    "8": {
        "1": "Tamin\u2019iny andro iny, dia nomen\u2019i Ahasoerosy Mpanjaka an\u2019i Estera vadin\u2019ny mpanjaka ny tranon\u2019i Hamana, ilay nankahala ny Jiosy. Ary nankeo anatrehan\u2019ny mpanjaka i Mordekay, satria efa nolazain\u2019i Estera ny fifandraisan\u2019izy mianaka.",
        "2": "Dia nesorin\u2019ny mpanjaka ny peratra fanombohan-kaseny izay efa nalainy teny amin\u2019i Hamana, ka nomeny an\u2019i Mordekay. Ary notendren\u2019i Estera hiandraikitra ny tao an-tranon\u2019i Hamana i Mordekay.",
        "3": "Ary niteny teo anatrehan\u2019ny mpanjaka indray i Estera, ka niankohoka teo an-tongony sady nitomany sy nitalaho famindram-po taminy, mba hanafoanana ny hasomparan\u2019i Hamana Agagita sy ny teti-dratsiny hamelezana ny Jiosy.",
        "4": "Koa notondroin\u2019ny mpanjaka tamin\u2019ilay tehina volamena i Estera ka nitsangana. Ary nijoro teo anatrehan\u2019ny mpanjaka izy,",
        "5": "ka niteny hoe: \u201cRaha sitraky ny mpanjaka ka mahazo sitraka amin\u2019ny mpanjaka aho, ary raha hitan\u2019ny mpanjaka fa mety izao ka mahazo sitraka eto imasony aho, dia aoka hisy taratasy hosoratana mba hanafoanana an\u2019izay nosoratan\u2019i Hamana zanak\u2019i Hamedota Agagita, momba ny teti-dratsiny handringanana ny Jiosy any amin\u2019ny faritany rehetra eran\u2019ny fanjakana.",
        "6": "Fa hataoko ahoana no fijery ny loza hanjo ny fireneko? Ary hataoko ahoana no fijery ny fandringanana ny havako?\u201d",
        "7": "Dia hoy i Ahasoerosy Mpanjaka tamin\u2019i Estera vadin\u2019ny mpanjaka sy Mordekay Jiosy: \u201cEfa nomeko an\u2019i Estera ny tranon\u2019i Hamana, ary izy kosa efa nahantona teo amin\u2019ny tsato-kazo noho izy naninjitra ny tanany hamely ny Jiosy.",
        "8": "Koa aoka ianareo hanao taratasy mba hamonjena ny Jiosy, araka izay hitanareo fa mety. Ataovy amin\u2019ny anaran\u2019ny mpanjaka izany, ary tombohy amin\u2019ny peratra fanombohan-kaseny. Tsy azo foanana mantsy izay efa nosoratana tamin\u2019ny anaran\u2019ny mpanjaka sy notombohina tamin\u2019ny peratra fanombohan-kaseny.\u201d",
        "9": "Ary ny mpitan-tsoratry ny mpanjaka, dia nantsoina tamin\u2019io andro fahatelo amby roapolon\u2019ny volana fahatelo io, izany hoe ny volana Sivana. Ary izay rehetra nandidian\u2019i Mordekay no nosoratana ho an\u2019ny Jiosy sy ny lehibem-paritany sy ny governora ary ny mpifehy isam-paritany tany amin\u2019ireo faritany fito amby roapolo amby zato, hatrany India ka hatrany Etiopia. Nosoratana araka ny fomba fanoratra ao amin\u2019ny faritany tsirairay sy araka ny fitenin\u2019ny firenena tsirairay izany, ary nosoratana ho an\u2019ny Jiosy koa araka ny fomba fanoratr\u2019izy ireo sy ny fiteniny.",
        "10": "Koa nosoratan\u2019i Mordekay tamin\u2019ny anaran\u2019i Ahasoerosy Mpanjaka ilay taratasy sady notombohiny tamin\u2019ny peratra fanombohan-kasen\u2019ny mpanjaka, ka nampitondrainy an\u2019ireo iraka mitaingina soavaly haingam-pandeha, fanaovana fanompoana ho an\u2019ny mpanjaka.",
        "11": "Voalaza tao fa navelan\u2019ny mpanjaka hifamory sy hiaro ny ainy ny Jiosy tany amin\u2019ny tan\u00e0na rehetra, ka handripaka sy hamono ary handringana an\u2019izay andian\u2019olona mitam-piadiana any amin\u2019ireo firenena sy faritany fahavalony, mbamin\u2019ny zaza amam-behivavy, ary handroba ny fananan\u2019ireny.",
        "12": "Navela hanao izany izy ireo any amin\u2019ireo faritany manerana ny fanjakan\u2019i Ahasoerosy Mpanjaka, amin\u2019ilay andro iray, dia ny fahatelo ambin\u2019ny folon\u2019ny volana faharoa ambin\u2019ny folo, izany hoe ny volana Adara.",
        "13": "Ary izay voasoratra tao amin\u2019ilay taratasy, dia navoaka ho lal\u00e0na tany amin\u2019ny faritany rehetra sy naely tany amin\u2019ny firenena rehetra, mba hiomanan\u2019ny Jiosy ho amin\u2019io andro io ka hamaliany ny fahavalony.",
        "14": "Navoaka tao an-dapan\u2019i Sosana koa ilay lal\u00e0na. Dia lasa ireo iraka mitaingina soavaly haingam-pandeha, fanaovana fanompoana ho an\u2019ny mpanjaka, ka nasaina nandeha haingana sy niolomay noho ny tenin\u2019ny mpanjaka.",
        "15": "Ary niala teo anatrehan\u2019ny mpanjaka i Mordekay, nanao akanjom-boninahitra vita tamin\u2019ny lamba manga sy lamba rongony. Nanao satroboninahitra volamena lehibe koa izy, sady nanao fitafiana ivelany tena tsara vita tamin\u2019ny volonondry nolokoana volomparasy somary mena. Dia nihorakoraka sy faly be ny tao an-tan\u00e0nan\u2019i Sosana,",
        "16": "satria nisy tara-pahazavana sy fifaliana sy firavoravoana ary voninahitra ho an\u2019ny Jiosy.",
        "17": "Ary nanerana an\u2019ireo faritany sy ny tan\u00e0na rehetra nahatongavan\u2019ny tenin\u2019ny mpanjaka sy ny lal\u00e0ny, dia nisy fifaliana sy firavoravoana ho an\u2019ny Jiosy, eny, fanasambe sy andro mahafaly. Maro koa ny olona tao amin\u2019ilay tany no nilaza ny tenany ho Jiosy, satria natahotra ny Jiosy izy ireo."
    },
    "9": {
        "1": "Dia tonga ny andro fahatelo ambin\u2019ny folon\u2019ny volana faharoa ambin\u2019ny folo, izany hoe ny volana Adara. Tamin\u2019io andro io no tokony hanatanterahana ny tenin\u2019ny mpanjaka sy ny didiny, sady efa nandrasan\u2019ny fahavalon\u2019ny Jiosy mba hampahoriana azy ireo. Nivadika anefa ny rasa ka ny Jiosy indray no naharesy an\u2019izay nankahala azy.",
        "2": "Koa nifamory tany amin\u2019ny tan\u00e0nany avy ny Jiosy, tany amin\u2019ireo faritany nanerana ny fanjakan\u2019i Ahasoerosy Mpanjaka, mba haninjitra ny tanany hamely an\u2019izay nitady hanisy ratsy azy. Ary tsy nisy nahajoro teo anatrehan\u2019ny Jiosy, satria natahotra azy ny firenena rehetra.",
        "3": "Ary nanampy an\u2019ireo Jiosy avokoa ny mpifehy isam-paritany sy ny lehibem-paritany sy ny governora ary ny mpiandraikitra ny raharahan\u2019ny mpanjaka, satria natahotra an\u2019i Mordekay izy ireo.",
        "4": "Nitana toerana ambony tao an-dapan\u2019ny mpanjaka mantsy i Mordekay, ary niely eran\u2019ireo faritany ny lazany satria nihanisondrotra hatrany ralehilahy.",
        "5": "Koa nasian\u2019ny Jiosy tamin\u2019ny sabatra ny fahavalony rehetra, ka novonoiny sy naringany. Dia nanao izay sitraky ny fony tamin\u2019ireo nankahala azy izy ireo.",
        "6": "Ary nandripaka olona tao an-dapan\u2019i Sosana ny Jiosy, ka dimanjato lahy no matiny.",
        "7": "Novonoin\u2019izy ireo koa i Parsandata sy Dalfona sy Aspata",
        "8": "sy Porata sy Adalia sy Aridata",
        "9": "sy Parmasta sy Arisay sy Ariday ary Vaizata,",
        "10": "dia izy folo lahy zanak\u2019i Hamana zanak\u2019i Hamedota, ilay nankahala ny Jiosy. Tsy nandroba fananana anefa ny Jiosy.",
        "11": "Tamin\u2019iny andro iny ihany, dia nolazaina tamin\u2019ny mpanjaka ny isan\u2019ny maty tao an-dapan\u2019i Sosana.",
        "12": "Ary hoy ny mpanjaka tamin\u2019i Estera vadin\u2019ny mpanjaka: \u201cNandripaka olona teto an-dapan\u2019i Sosana ny Jiosy, ka dimanjato lahy no matiny, ary maty koa ny zanak\u2019i Hamana folo lahy. Mba nanao ahoana kosa \u00e0ry ny tany amin\u2019ireo faritany manerana ny fanjakana? Sao dia mbola misy zavatra angatahinao anefa? Fa homena anao izany! Ary inona no tadiavinao? Fa hotanterahina izany!\u201d",
        "13": "Koa hoy i Estera: \u201cRahampitso, raha sitraky ny mpanjaka, dia aoka ny Jiosy eto Sosana havela hanao araka ny lal\u00e0na nampiharina androany. Ary aoka hahantona eo amin\u2019ny tsato-kazo ny zanak\u2019i Hamana folo lahy.\u201d",
        "14": "Dia nasain\u2019ny mpanjaka natao izany. Ary nisy lal\u00e0na navoaka tao Sosana, ka nahantona ny zanak\u2019i Hamana folo lahy.",
        "15": "Dia nifamory indray ny Jiosy tao Sosana tamin\u2019ny andro fahefatra ambin\u2019ny folon\u2019ny volana Adara, ka nahafaty telonjato lahy tao. Tsy nandroba fananana anefa izy ireo.",
        "16": "Nifamory koa ny Jiosy sisa tany amin\u2019ireo faritany nanerana ny fanjakana. Dia niaro ny ainy sy namaly faty an\u2019ireo fahavalony izy ireo, ka nahafatesany dimy arivo sy fito alina ireo nankahala azy. Tsy nandroba fananana anefa izy ireo",
        "17": "tamin\u2019ny andro fahatelo ambin\u2019ny folon\u2019ny volana Adara. Ary nitsahatra izy ireo tamin\u2019ny andro fahefatra ambin\u2019ny folo, ka nataony andro fanasambe sy fifaliana izany.",
        "18": "Fa ny Jiosy tao Sosana kosa nifamory tamin\u2019ny andro fahatelo ambin\u2019ny folo sy fahefatra ambin\u2019ny folo. Ary nitsahatra izy ireo tamin\u2019ny andro fahadimy ambin\u2019ny folo, ka nataony andro fanasambe sy fifaliana io andro io.",
        "19": "Koa ny andro fahefatra ambin\u2019ny folon\u2019ny volana Adara no nataon\u2019ny Jiosy tany amin\u2019ireo tan\u00e0na ivelan\u2019ny renivohitra, ho andro fifaliana sy fanasambe ary andro mahafaly hifanaterana sakafo.",
        "20": "Dia nosoratan\u2019i Mordekay ireny zava-nitranga ireny. Ary nandefasany taratasy ny Jiosy rehetra tany amin\u2019ireo faritany nanerana ny fanjakan\u2019i Ahasoerosy Mpanjaka, na ny lavitra na ny akaiky,",
        "21": "ka nodidiany hankalaza isan-taona ny andro fahefatra ambin\u2019ny folo sy fahadimy ambin\u2019ny folon\u2019ny volana Adara.",
        "22": "Tamin\u2019ireo andro ireo mantsy no afaka tamin\u2019ny fahavalony ny Jiosy, ary tamin\u2019io volana io no nanovana ny alahelony ho hafaliana, sy ny fahoriany ho andro mahafaly. Eny, nodidiany ny Jiosy hanao ireo andro ireo ho andro fanasambe sy fifaliana sy fifanaterana sakafo ary fanaterana fanomezana ho an\u2019ny mahantra.",
        "23": "Dia neken\u2019ny Jiosy ny hanao izay efa natombok\u2019izy ireo sy izay nosoratan\u2019i Mordekay taminy.",
        "24": "Efa nanao teti-dratsy handripahana ny Jiosy mantsy i Hamana zanak\u2019i Hamedota Agagita, ilay nankahala ny Jiosy rehetra, sady nampanao ny Pora, na ny Antsapaka, mba hampisahotahana sy handripahana azy ireo.",
        "25": "Tamin\u2019i Estera tonga teo anatrehan\u2019ny mpanjaka anefa, dia namoaka izao didy natao an-tsoratra izao ny mpanjaka: \u201cAoka hatsingerina eo an-dohan\u2019i Hamana ny teti-dratsiny hamelezana ny Jiosy.\u201d Dia nahantona teo amin\u2019ny tsato-kazo izy sy ny zanany lahy.",
        "26": "Koa nantsoina hoe Porima, avy tamin\u2019ilay teny hoe Pora, ireo andro ireo. Ary izay rehetra voasoratra tao amin\u2019ilay taratasy, sy izay hitan\u2019ireo Jiosy sy nanjo azy,",
        "27": "no nahatonga azy ireo hanapa-kevitra sy hanaiky fa izy ireo sy ny taranany ary izay rehetra miaraka aminy dia tsy maintsy mankalaza foana ireo andro roa ireo, araka izay voasoratra momba izany sy araka ny fotoana voatondro isan-taona.",
        "28": "Ireo andro ireo dia tokony hotsarovana sy hankalazain\u2019ny taranaka mifandimby sy ny fianakaviana tsirairay sy ny faritany tsirairay ary ny tan\u00e0na tsirairay. Tsy azo foanana eo amin\u2019ny Jiosy ireo andro Porima ireo, ary tsy tokony hitsahatra ny fahatsiarovana izany eo amin\u2019ny taranany.",
        "29": "Dia nisy taratasy faharoa nosoratana momba ny Porima, ary nanoratra taratasy nanamafisana izany i Estera vadin\u2019ny mpanjaka, zanak\u2019i Abihaila, ary koa i Mordekay Jiosy.",
        "30": "Dia nandefasany taratasy nirakitra resaka momba ny fiadanana sy ny fahamarinana ny Jiosy rehetra tany amin\u2019ny faritany fito amby roapolo amby zato, tao amin\u2019ny fanjakan\u2019i Ahasoerosy.",
        "31": "Nohamafisina tao amin\u2019izany fa tokony hankalaza ny Porima amin\u2019ny fotoana voatondro ny Jiosy rehetra sy ny taranany, araka izay nandidian\u2019i Mordekay Jiosy sy Estera vadin\u2019ny mpanjaka, sy araka ny fanapahan-kevitry ny Jiosy, ho fahatsiarovana ny fifadian-kanina sy ny antso vonjy nataon\u2019izy ireo.",
        "32": "Koa nohamafisin\u2019ny tenin\u2019i Estera ireo zava-drehetra momba ny Porima ireo, ary nosoratana tao amin\u2019ny boky."
    },
    "10": {
        "1": "Ary nampanao asa an-terivozona tao amin\u2019ilay tany sy tany amin\u2019ireo nosin-dranomasina i Ahasoerosy Mpanjaka.",
        "2": "Ary ny asa lehibe rehetra vitany sy ny heriny ary ny mombamomba ny fahalehibeazan\u2019i Mordekay, araka ny nanomezan\u2019ny mpanjaka voninahitra azy, tsy efa voasoratra ao amin\u2019ny Boky mirakitra ny tantara tamin\u2019ny andron\u2019ny mpanjakan\u2019i Media sy Persa ve izany?",
        "3": "Fa i Mordekay Jiosy no nanarakaraka an\u2019i Ahasoerosy Mpanjaka. Nanana toerana ambony teo amin\u2019ny Jiosy rahalahiny izy, ary nankasitrahan\u2019izy ireo. Nanao soa ho an\u2019ny fireneny koa izy, ary niresaka momba ny fiadanan\u2019ny taranak\u2019izy ireo."
    },
    "meta": {
        "name": "Estera",
        "order": 16,
        "chapter_number": 10
    }
}