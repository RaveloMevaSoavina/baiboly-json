{
    "1": {
        "1": "Ny fahitan\u2019i Obadia: Izao no nolazain\u2019i Jehovah Tompo Fara Tampony, momba an\u2019i Edoma: \u201cNandre tatitra avy amin\u2019i Jehovah izahay, ary nisy iraka nalefa tany amin\u2019ireo firenena hilaza hoe: \u2018Mitsang\u00e0na! Andao hiady aminy!\u2019\u201d",
        "2": "\u201cEfa nataoko firenena kely ianao, teo amin\u2019ireo firenena. Ary tena atao tsinontsinona ianao.",
        "3": "Ny fireharehan\u2019ny fonao no namitaka anao, ry ilay mipetraka eny an-tsefatsefa-bato sy monina eny amin\u2019ny toerana avo, ka manao anakampo hoe: \u2018Iza no hampidina ahy eny amin\u2019ny tany?\u2019",
        "4": "Raha miakatra eny amin\u2019ny avo toy ny ataon\u2019ny voromahery ianao, na mametraka ny akaninao eny amin\u2019ny kintana, dia avy eny no hampidinako anao\u201d, hoy i Jehovah.",
        "5": "\u201cRaha mpangalatra no tonga ao aminao, ary raha mpandroba no tonga amin\u2019ny alina, dia haripany tanteraka ve ianao? Tsy izay tiany ihany ve no hangalariny? Na, raha mpioty voaloboka no tonga ao aminao, tsy hamela sisa hotsimponina ve izy?",
        "6": "Fisavana re izany natao tamin\u2019ny taranak\u2019i Esao izany! Notadiavina fatratra ireo harenany miafina.",
        "7": "Ary nalefany hatrany amin\u2019ny sisin-tany ianao. Samy namitaka anao ireo nanao fifanekena taminao. Nandresy anao ireo tsara fihavanana taminao. Ary hamelatra harato hamandrihana anao ireo miara-misakafo aminao, fa toy ny olona tsy misaina ianao.",
        "8": "Tsy hitranga ve izany amin\u2019izay andro izay?\u201d, hoy i Jehovah. \u201cAry haringako tokoa tsy ho ao Edoma ny olon-kendry, ary hofoanako tsy ho ao amin\u2019ny faritra be tendrombohitr\u2019i Esao ny olona mahay manavaka.",
        "9": "Dia hihorohoro ireo olo-mahery eo aminao, ry Temana \u00f4! Fa ho ringana tsy ho eo amin\u2019ny faritra be tendrombohitr\u2019i Esao ny tsirairay aminy, satria hovonoina.",
        "10": "Koa hanarona anao ny henatra, ary ho ringana mandrakizay ianao, noho ny herisetra nihatra tamin\u2019i Jakoba rahalahinao.",
        "11": "Tamin\u2019ny andro nihatakatahanao, sy namaboan\u2019ny vahiny ny tafiky ny rahalahinao, ary nidiran\u2019ny hafa firenena teo am-bavahadiny ka nanaovan\u2019izy ireny antsapaka an\u2019i Jerosalema, dia toy ny iray tamin\u2019ireny koa ianao.",
        "12": "\u201cTsy tokony ho finaritra nitazana ianao, tamin\u2019ny andro nahitan\u2019ny rahalahinao fahavoazana. Tsy tokony ho nifaly ianao, tamin\u2019ny andro nandringanana ny taranak\u2019i Joda. Ary tsy tokony ho be vava ianao, tamin\u2019ny andro fahoriany.",
        "13": "Tsy tokony ho niditra teo am-bavahadin\u2019ny oloko ianao, tamin\u2019ny andro nahitany loza. Tsy tokony ho nijery ny fahavoazany ianao, tamin\u2019ny andro nahitany loza. Ary tsy tokony ho nanatsotra ny tananao haka ny harenany ianao, tamin\u2019ny andro nahitany loza.",
        "14": "Tsy tokony ho nijoro teny amin\u2019ny sampanan-dalana ianao mba hamono an\u2019ireo afa-nandositra. Ary tsy tokony ho natolotrao teo an-tanan\u2019ny fahavalony ireo sisa niangana taminy, tamin\u2019ny andro fahoriana.",
        "15": "Fa efa akaiky ny andro hamelezan\u2019i Jehovah ny firenena rehetra. Koa araka izay nataonao taminy no mba hatao aminao koa. Ary hatsingerina eo an-dohanao ny nataonao taminy.",
        "16": "Fa toy ny nisotroanareo teo amin\u2019ny tendrombohitro masina, no hisotroan\u2019ny firenena rehetra tsy an-kiato. Ary hisotro sy hanao teli-moka tokoa izy ireo, dia ho toy ny tsy nisy akory.",
        "17": "\u201cEo amin\u2019ny Tendrombohitra Ziona no hisy an\u2019ireo ho afa-mandositra, ary ho lasa zava-masina izy io. Ary halain\u2019ny taranak\u2019i Jakoba ho fananany ireo zavatra tokony ho azy.",
        "18": "Dia ho lasa afo ny taranak\u2019i Jakoba, ho lelafo ny taranak\u2019i Josefa, ary ho vodivary kosa ny taranak\u2019i Esao. Koa hodoran\u2019izy ireo sy holevoniny ny taranak\u2019i Esao, ka tsy hisy hiangana, fa i Jehovah no efa niteny.",
        "19": "Ary halain\u2019izy ireo ho fananany i Negeba, sy ny faritra be tendrombohitr\u2019i Esao, sy Sefela ary ny tanin\u2019ny Filistinina. Ho lasan\u2019izy ireo koa ny sahan\u2019i Efraima sy ny sahan\u2019i Samaria. Ary ho lasan\u2019i Benjamina kosa i Gileada.",
        "20": "Ary ny zanak\u2019Israely izay teto amin\u2019ity tovon-tany fiarovana ity ka natao sesitany, no hanjary ho tompon\u2019ny fananan\u2019ny Kananita, hatrany Zarefata. Ary ny mponin\u2019i Jerosalema natao sesitany tany Sefarada kosa, no haka an\u2019ireo tan\u00e0nan\u2019i Negeba.",
        "21": "\u201cAry hisy mpamonjy hiakatra eo amin\u2019ny Tendrombohitra Ziona, mba hitsara ny faritra be tendrombohitr\u2019i Esao. Ary ho lasan\u2019i Jehovah ny fanjakana.\u201d"
    },
    "meta": {
        "name": "Obadia",
        "order": 30,
        "chapter_number": 1
    }
}