{
    "1": {
        "1": "Ny fanambarana azon\u2019i Habakoka mpaminany tao amin\u2019ny fahitana:",
        "2": "Jehovah \u00f4, mandra-pahoviana no iantsoako vonjy, nefa tsy henoinao? Mandra-pahoviana no iantsoako vonjy aminao noho ny herisetra, nefa tsy vonjenao?",
        "3": "Nahoana no ataonao mahita zava-dratsy aho, ary jerenao fotsiny ny faharatsiana? Nahoana no misy fandrobana sy herisetra eo anoloako, ary nahoana no misy fifamaliana sy fifandirana?",
        "4": "Koa ngoly ny lal\u00e0na, ary tsy tafavoaka ny rariny. Voahodidin\u2019ny ratsy fanahy ny olo-marina, ka voaolana ny rariny.",
        "5": "\u201cJereo fa misy fahavalonareo eo amin\u2019ireo firenena, ka tazano, ary aoka ianareo ho zendana. Eny, aoka ianareo ho gaga, fa misy zavatra ataony amin\u2019izao andronareo izao, dia zavatra tsy hinoanareo na hotantaraina aminareo aza.",
        "6": "Fa hampirisihiko ny Kaldeanina, ilay firenena masiaka sady mivatravatra, izay mitety toerana midadasika amin\u2019ny tany mba hakany fonenana tsy azy.",
        "7": "Mampahatahotra sy mampihorohoro izy. Izy ihany no mamaritra izay heveriny fa rariny, ary manandratra ny tenany izy.",
        "8": "Haingam-pandeha noho ny leopara ny soavaliny, ary ny mpitaingina azy masiaka noho ny amboadia mihaza amin\u2019ny takariva. Ary mampikatrokatroka ny kitrony amin\u2019ny tany ny soavaliny fitondra miady, izay avy any lavitra. Manidina toy ny voromahery maika hihinana izy ireo.",
        "9": "Tonga mba hampiasa herisetra izy rehetra. Mivondrona izy ireo ka mifofofofo toy ny rivotra avy any atsinanana, ary manangona babo maro be toy ny fasika.",
        "10": "Esoiny ny mpanjaka, ary ihomehezany ny manam-pahefana. Ihomehezany koa ny tan\u00e0na rehetra voaro mafy. Ataony miavosa ny vovoka, dia alainy ho babo ny tan\u00e0na.",
        "11": "Amin\u2019izany fotoana izany, dia hifofofofo toy ny rivotra izy ka handresy ary ho meloka. Avy amin\u2019ny andriamaniny izany heriny izany.\u201d",
        "12": "Tsy efa nisy hatramin\u2019ny taloha be ve ianao, Jehovah \u00f4? Tsy ho faty ianao, Andriamanitro \u00f4, Ilay Masina ivavahako. Hampihatra didim-pitsarana no nanendrenao azy, Jehovah \u00f4, ary hananatra no nanorenanao azy, ry Vatolampy \u00f4!",
        "13": "Madio loatra ny masonao ka tsy tia mijery zava-dratsy, ary tsy mahajery faharatsiana ianao. Nahoana no jerenao fotsiny ny mpamitaka, ary nahoana no mangina ianao rehefa atelin\u2019ny ratsy fanahy ny olona marina kokoa noho izy?",
        "14": "Ary nahoana ny olombelona no ataonao toy ny trondro any an-dranomasina, sy toy ny biby mandady tsy manana mpanjaka?",
        "15": "Ampiakariny amin\u2019ny lelam-pintana izy rehetra, ka sintoniny amin\u2019ny harato tarihina, ary angoniny ao anatin\u2019ny haratony. Izany no mahatonga azy ho faly sy ravoravo.",
        "16": "Izany no antony anolorany setroka ho sorona ho an\u2019ny harato tarihina, sy andoroany emboka manitra ho an\u2019ny haratony. Fa noho ireo no mahatonga ny anjara haniny ho ampy menaka, sy mahatonga ny sakafony hahasalama.",
        "17": "Koa izany ve no antony hanafoanany ny ao anaty harato tarihina? Ary tsy maintsy handringana firenena maro foana ve izy, ka tsy hiantra mihitsy?"
    },
    "2": {
        "1": "Hitsangana foana eo amin\u2019ny toeram-piambenako aho, ary hijoro hatrany eo ambony manda. Hiambina foana aho mba ho hitako izay holazainy amiko sy izay havaliko rehefa hananatra ahy izy.",
        "2": "Dia hoy i Jehovah tamiko: \u201cSoraty ny fahitana, sady ataovy mazava tsara eo amin\u2019ny takelaka fanoratana, mba hisosa tsara ny vakitenin\u2019izay mamaky azy mafy.",
        "3": "Fa mbola ho amin\u2019ny fotoana voatondro vao ho tanteraka ilay fahitana, sady mihazakazaka mafy ho amin\u2019ny farany ka tsy handainga. Ary na dia ela fiavy aza izany, dia andraso ihany, fa tsy maintsy ho tanteraka. Tsy ho tara izany.",
        "4": "\u201cMisy olona mirehareha sady tsy mba manao izay mahitsy, fa ny olo-marina kosa ho velona noho ny tsy fivadihany.",
        "5": "Mamitaka ny divay ka vao mainka mizahozaho ny lehilahy tomady. Ary tsy hahatratra ny zava-kendreny izy, na dia ataony lehibe toy ny Fasana * aza ny faniriany. Toy ny fahafatesana izy, ka tsy mety afa-po. Ary angoniny ho ao aminy foana ny firenena rehetra. Voriny ho ao aminy koa ny vahoaka rehetra.",
        "6": "Tsy izy rehetra ireny anefa ve no hanao teny fanarabiana sy haneso azy, eny, hiresaka azy an-kolaka? Dia hisy hiteny hoe: \u201c\u2018Lozan\u2019ilay mangorona an\u2019izay tsy azy! Mandra-pahoviana? Eny, lozan\u2019ilay mivesatra trosa!",
        "7": "Tsy hitsangana tampoka ve ireo mitaky zanabola aminao, ary tsy hifoha ve ireo manozongozona mafy anao, ka handroba anao?",
        "8": "Nandroba firenena maro ianao, ka horobain\u2019ny vahoaka sisa rehetra, satria nandatsaka ran\u2019olombelona, sady nanao herisetra tamin\u2019ny tany sy ny tan\u00e0na ary izay rehetra monina ao.",
        "9": "\u201c\u2018Lozan\u2019ilay manao ny tsy rariny hahazoana tombony ho an\u2019ny ankohonany, mba hanorenany ny akaniny eny amin\u2019ny avo mba tsy ho azon\u2019ny loza!",
        "10": "Namorona tetika nanala baraka an\u2019ireo taranakao ianao, dia ny handringanana firenena maro. Ary manota ianao.",
        "11": "Eo amin\u2019ny rindrina dia hisy vato hitaraina, ary eo amin\u2019ny tafo kosa hisy vatan-kazo hamaly azy.",
        "12": "\u201c\u2018Lozan\u2019ilay manorina tan\u00e0na amin\u2019ny fandatsahan-dra sy manangana vohitra amin\u2019ny tsy fahamarinana!",
        "13": "Tsy i Jehovah Tompon\u2019ny tafika ve no mahatonga ny olona hiasa mafy, nefa ho levon\u2019ny afo fotsiny izany? Ary tsy izy ve no mahatonga ireo firenena hisasatra, nefa zava-poana fotsiny izany?",
        "14": "Fa ny tany ho feno fahalalana ny voninahitr\u2019i Jehovah, tahaka ny anaronan\u2019ny rano ny fanambanin\u2019ny ranomasina.",
        "15": "\u201c\u2018Lozan\u2019ilay manome zava-pisotro hahamamo ny namany, mba hijereny ny fitanjahany. Ampiarahiny amin\u2019ny fahatezerany sy ny fahavinirany izany zava-pisotro izany.",
        "16": "Ho tototry ny fahafaham-baraka ianao, fa tsy voninahitra. Mba misotroa koa ianao, ary aoka hoheverina ho tsy mifora. Hampisotroin\u2019i Jehovah an\u2019izay ao anatin\u2019ny kaopy eny an-tanany ankavanana koa ianao, ary ho feno fahafaham-baraka ny voninahitrao.",
        "17": "Fa hivaly aminao ny herisetra nataonao tamin\u2019i Libanona sy ny nandripahanao ny bibidia, izay efa nihorohoro mihitsy. Nandatsaka ran\u2019olombelona mantsy ianao, sady nanao herisetra tamin\u2019ny tany sy ny tan\u00e0na ary izay rehetra monina ao.",
        "18": "Inona no soa entin\u2019ny sary sokitra nefa ilay namorona azy ihany no nanao sokitra azy? Ary inona no soa entin\u2019ny sarivongana metaly sy ny mpampianatra lainga nefa ilay namorona azy ihany no natoky azy, ka nanao andriamanitra tsy misy dikany sady moana?",
        "19": "\u201c\u2018Lozan\u2019ilay miteny amin\u2019ny hazo hoe: \u201cMifohaza!\u201d, ary amin\u2019ny vato moana hoe: \u201cMifohaza! Hampianatra izy\u201d! Voarakotra takela-bolamena sy takela-bolafotsy izy, ary tsy misy fofonaina mihitsy ao anatiny.",
        "20": "Ao amin\u2019ny tempoliny masina anefa i Jehovah. Aoka hangina eo anatrehany ianao, ry tany manontolo!\u2019\u201d"
    },
    "3": {
        "1": "Ny vavak\u2019i Habakoka mpaminany izay nataony an-kira ho fanehoana alahelo:",
        "2": "Jehovah \u00f4, efa reko izay voalaza momba anao. Matahotra aho noho izay nataonao, Jehovah \u00f4! Velomy indray izany amin\u2019ny fotoana mety aminao. * Enga anie hampahafantarinao ao anatin\u2019ireo taona izany! Aza hadinoina ny mamindra fo, ao anatin\u2019ny fahatezeranao.",
        "3": "Tonga avy any Temana Andriamanitra, ary avy any amin\u2019ny Tendrombohitra Parana Ilay Masina. Sela. Nanarona ny lanitra ny voninahiny, ary nanenika ny tany ny fiderana azy.",
        "4": "Toy ny hazavana ny famirapiratany. Tara-pahazavana roa no avy teo amin\u2019ny tanany, ary teo no niafenan\u2019ny heriny.",
        "5": "Areti-mandringana no nandeha teo alohany, ary fanaviana mahery no nanaraka tao aoriany.",
        "6": "Nijanona izy mba hanozongozona ny tany. Nijery izy, dia nitsamboatra ireo firenena. Potipotika ireo tendrombohitra mandrakizay, ary niondrika ireo havoana maharitra hatramin\u2019ny fotoana tsy voafetra. Izany no fanaony efa hatramin\u2019ny taloha.",
        "7": "Hitako fa ory ny tranolay any Kosana, ary nitebiteby ny tranolay any Midianina.",
        "8": "Amin\u2019ny renirano ve, Jehovah \u00f4, amin\u2019ny renirano ve ianao no tezitra mafy? Sa misafoaka amin\u2019ny ranomasina ianao? Fa nitaingina ny soavalinao ianao, ary ny kalesinao no nitondra famonjena.",
        "9": "Nesorina tamin\u2019ny tranony ny tsip\u00eckanao ka mihanjahanja. Ny fianianana mafy ataon\u2019ireo foko no teny voalaza. Sela. Renirano no nampiasainao hampitresaka ny tany.",
        "10": "Nahita anao ny tendrombohitra ka nanaintaina mafy. Nisy oram-baratra nivatravatra, ary namoaka feo ny rano lalina sady nanandratra ny tanany.",
        "11": "Tsy nihetsika teny amin\u2019ny fonenany eny ambony ny masoandro sy ny volana. Toy ny hazavana ny zana-tsip\u00eckanao, izay nandeha tsy an-kiato. Ny fanjelanjelatry ny lefonao no nampisy hazavana mamirapiratra.",
        "12": "Sady nitety ny tany ianao no nitondra fanamelohana. Ary nohosihosenao tamin-katezerana ireo firenena.",
        "13": "Nivoaka ianao mba hamonjy ny olonao, dia ny voahosotrao. Dia notorotoroinao ilay lehiben\u2019ny tranon\u2019ny ratsy fanahy. Narodana hatramin\u2019ny tafo ilay trano ka niharihary ny fototra. Sela.",
        "14": "Ny fiadiany ihany no nanagorobahanao ny lohan\u2019ny miaramilany, izay nifofofofo toy ny tadio mba hampiely ahy. Falifaly er\u1ef3 izy ireo, toy ny olona miafina, izay tapa-kevitra ny handrapaka ny ory.",
        "15": "Namakivaky ny ranomasina sy ny rano be miavosa ianao ka nohitsakitsahinao tamin\u2019ny soavalinao ny fahavalonao.",
        "16": "Nony nandre aho, dia nangotika ny kiboko. Nipararetra ny molotro noho izay reko, ary nihal\u00f2 ny taolako. Rehefa nanjo ahy izany, dia nitebiteby aho. Koa hiandry amim-pahatoniana ny andro fahoriana aho, eny, hiandry ny hiakarany rehefa hanafika ny olona izy.",
        "17": "Na tsy mamony aza ny aviavy, ary tsy mamoa ny voaloboka, ary na tsy ahitam-bokatra aza ny oliva, ary tsy mahavokatra zavatra hohanina ny tanimboly mikitohatohatra, ary na tsy misy ondry intsony aza ao am-bala, ary tsy misy omby ao am-pahitra,",
        "18": "Dia mbola hifaly amin\u2019i Jehovah ihany aho, sy hiravoravo amin\u2019ilay Andriamanitry ny famonjena ahy.",
        "19": "I Jehovah Tompo Fara Tampony no heriko. Hataony toy ny an\u2019ny serfavavy ny tongotro, ary hampandehaniny eny amin\u2019ny toerana avo aho. Ho an\u2019ny mpitarika. Ampiarahina amin\u2019ny lokangako."
    },
    "meta": {
        "name": "Habakoka",
        "order": 34,
        "chapter_number": 3
    }
}