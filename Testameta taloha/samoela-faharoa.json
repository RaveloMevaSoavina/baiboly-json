{
    "1": {
        "1": "Nony maty i Saoly, dia nijanona roa andro tao Ziklaga i Davida, rehefa niverina avy namely an\u2019ireo Amalekita.",
        "2": "Ary tamin\u2019ny andro fahatelo, dia nisy lehilahy tonga avy tany an-toby, avy tany amin\u2019ny tafik\u2019i Saoly. Rovitra ny akanjony ary nihosim-bovoka ny lohany. Raha vao tonga teo amin\u2019i Davida izy, dia niondrika tamin\u2019ny tany ka niankohoka.",
        "3": "Ary hoy i Davida taminy: \u201cAvy aiza ianao?\u201d Dia hoy izy: \u201cNandositra avy any an-tobin\u2019ny Israely aho.\u201d",
        "4": "Ary hoy i Davida: \u201cNanahoana ny fandehany tany? Mba lazao ahy kely, azafady.\u201d Dia hoy izy: \u201cVaky nandositra tamin\u2019ny ady ny olona, ary be dia be koa no lavo ka maty. Ary maty hatramin\u2019i Saoly sy Jonatana zanany.\u201d",
        "5": "Ary hoy i Davida tamin\u2019ilay tovolahy niresaka taminy: \u201cAhoana no ahafantaranao fa tena maty i Saoly sy Jonatana zanany?\u201d",
        "6": "Dia hoy ilay tovolahy: \u201cSendra teo amin\u2019ny Tendrombohitra Gilboa aho, no nahita an\u2019i Saoly nitehina tamin\u2019ny lefony. Ary nihananatona azy ny mpitondra kalesy sy ny mpitaingin-tsoavaly.",
        "7": "Dia niherika izy ka nahita ahy, ary niantso ahy. Dia hoy aho: \u2018Int\u1ef3 aho!\u2019",
        "8": "Ary hoy izy: \u2018Iza moa ianao?\u2019 Dia hoy aho: \u2018Amalekita aho.\u2019",
        "9": "Ary hoy izy: \u2018Avia ange e! Vonoy ho faty aho fa mijaly be, nefa mbola ato amiko ihany ny aiko rehetra.\u2019",
        "10": "Koa nanatona azy aho ka namono azy ho faty, satria fantatro fa tsy ho velona intsony izy rehefa lavo noho ny ratra nahazo azy. Dia nalaiko ny diadema teo amin\u2019ny lohany sy ny brasele teny an-tsandriny, mba hoentiko at\u1ef3 amin\u2019ny tompoko.\u201d",
        "11": "Dia nandrovitra ny akanjony i Davida, ary samy nanao toy izany koa ny lehilahy rehetra niaraka taminy.",
        "12": "Ary nidradradradra nitomany izy ireo sady nifady hanina mandra-paharivan\u2019ny andro, noho ny amin\u2019i Saoly sy Jonatana zanany sy ny olon\u2019i Jehovah ary ny taranak\u2019Israely, satria lavon-tsabatra ireny.",
        "13": "Ary hoy i Davida tamin\u2019ilay tovolahy: \u201cAvy aiza moa ianao?\u201d Dia hoy izy: \u201cZanaka Amalekita mpivahiny eto aho.\u201d",
        "14": "Ary hoy i Davida: \u201cNahoana ianao no tsy natahotra ny haninjitra ny tananao hamono ny voahosotr\u2019i Jehovah?\u201d",
        "15": "Dia niantso ny iray tamin\u2019ireo zatovolahy i Davida, ka nanao hoe: \u201cAvia! Vonoy io.\u201d Koa novonoiny izy, ka maty.",
        "16": "Ary hoy i Davida taminy: \u201cIanao ihany no ho tompon\u2019andraikitra amin\u2019ny fahafatesanao, * satria ny vavanao ihany no niampanga anao hoe: \u2018Izaho no namono ho faty ny voahosotr\u2019i Jehovah.\u2019\u201d",
        "17": "Ary nanao izao hira fisaonana an\u2019i Saoly sy Jonatana zanany izao i Davida.",
        "18": "Nilaza koa izy fa tokony hampianarina ny taranak\u2019i Joda io hira antsoina hoe \u201cIlay Tsip\u00ecka\u201d io, izay voasoratra toy izao ao amin\u2019ny bokin\u2019i Jasara:",
        "19": "\u201cVoavono teny amin\u2019ny toerana avonao ireo tsara tarehy, ry Israely \u00f4! Dia lavo tokoa mantsy ireo lehilahy mahery!",
        "20": "Aza lazaina any Gata izany, Ary aza ambara eny amin\u2019ny lalan\u2019i Askelona, Sao hifaly ny zanakavavin\u2019ny Filistinina, Sao hiravoravo ny zanakavavin\u2019ireo tsy mifora.",
        "21": "Ry tendrombohitr\u2019i Gilboa! Aoka tsy hisy ando na orana hilatsaka eny aminareo, ary aoka tsy hisy saha hanome vokatra hatao fanomezana masina. Fa teny no nandotoana ny ampingan\u2019ireo mahery, Dia ny ampingan\u2019i Saoly, ka tsy misy ampinga voahosotra menaka intsony.",
        "22": "Teo anoloan\u2019ny ran\u2019ny voavono sy ny tavin\u2019ny mahery, Dia tsy mba nihemotra ny tsip\u00eckan\u2019i Jonatana, Ary tsy niveri-maina ny sabatr\u2019i Saoly.",
        "23": "Nahatehotia sy nahafinaritra i Saoly sy Jonatana fony fahavelony, Ary tsy nisaraka na teo amin\u2019ny fahafatesany aza. Haingam-pandeha noho ny voromahery izy ireo, Ary mahery noho ny liona.",
        "24": "Mitomania an\u2019i Saoly, ry zanakavavin\u2019ny Israely! Nampitafy anareo akanjo mena midorehitra nisy ravaka mirenty izy, Ary nanisy haingony volamena teny amin\u2019ny akanjonareo.",
        "25": "Dia lavo tany an\u2019ady tokoa mantsy ireo mahery! Voavono teny amin\u2019ny toerana avonao i Jonatana!",
        "26": "Ory noho ny aminao aho, ry Jonatana rahalahiko, Tena nahafinaritra ahy ianao. Ary nihoatra noho ny fitiavan\u2019ny vehivavy ny fitiavanao ahy.",
        "27": "Dia lavo tokoa mantsy ireo mahery, Ary potika ny fitaovam-piadiana!\u201d"
    },
    "2": {
        "1": "Taorian\u2019izay, dia nanontany an\u2019i Jehovah i Davida hoe: \u201cHiakatra ho any amin\u2019ny tan\u00e0na iray any Joda ve aho?\u201d Dia hoy i Jehovah: \u201cMiakara.\u201d Ary hoy i Davida: \u201cAny aninona no hiakarako?\u201d Dia hoy izy: \u201cAny Hebrona.\u201d",
        "2": "Koa niakatra nankany i Davida mbamin\u2019ny vadiny roa, dia i Ahinoama Jezirelita sy Abigaila vadin\u2019i Nabala Karmelita.",
        "3": "Ary nentin\u2019i Davida niakatra koa ny lehilahy niaraka taminy, mbamin\u2019ny ankohonan\u2019izy ireo avy. Dia nanorim-ponenana tao amin\u2019ireo tan\u00e0na tany amin\u2019ny faritr\u2019i Hebrona izy ireo.",
        "4": "Ary tonga ireo lehilahy anisan\u2019ny fokon\u2019i Joda, ka tao no nanosorany an\u2019i Davida ho mpanjakan\u2019ny taranak\u2019i Joda. Ary nisy tonga nilaza tamin\u2019i Davida hoe: \u201cIreo lehilahy any Jabesi-gileada no nandevina an\u2019i Saoly.\u201d",
        "5": "Koa nandefa iraka ho any amin\u2019ireo lehilahy tany Jabesi-gileada i Davida, hilaza hoe: \u201cHotahin\u2019i Jehovah anie ianareo, satria naneho izany hatsaram-panahy feno fitiavana izany tamin\u2019i Saoly tomponareo, ka nandevina azy!",
        "6": "Ary haneho hatsaram-panahy feno fitiavana aminareo anie i Jehovah, sady hasehony aminareo koa anie fa mendri-pitokisana izy! Ary izaho koa mba hanao soa toy izany aminareo, noho ny nanaovanareo izany zavatra izany.",
        "7": "Koa mahereza ary aoka hahery fo ianareo, fa efa maty i Saoly tomponareo, ary izaho no nohosoran\u2019ny taranak\u2019i Joda ho mpanjakan\u2019izy ireo.\u201d",
        "8": "Ary i Abnera zanak\u2019i Nera lehiben\u2019ny tafik\u2019i Saoly dia naka an\u2019i Isboseta zanak\u2019i Saoly, ka nitondra azy niampita nankany Mahanaima,",
        "9": "mba hatao mpanjakan\u2019i Gileada sy ny Asorita, sy Jezirela sy Efraima ary Benjamina, eny, mpanjakan\u2019ny Israely manontolo.",
        "10": "Efapolo taona i Isboseta zanak\u2019i Saoly fony izy lasa mpanjakan\u2019ny Israely, ary roa taona no nanjakany. Fa ny taranak\u2019i Joda ihany no nomba an\u2019i Davida.",
        "11": "Fito taona sy enim-bolana no andro nanjakan\u2019i Davida tao Hebrona tamin\u2019ny taranak\u2019i Joda.",
        "12": "Ary nivoaka avy tao Mahanaima i Abnera zanak\u2019i Nera sy ny mpanompon\u2019i Isboseta zanak\u2019i Saoly, ka nankany Gibeona.",
        "13": "Ary nankany amin\u2019ny dobon\u2019i Gibeona koa i Joaba zanak\u2019i Zeroia sy ny mpanompon\u2019i Davida, ka nihaona teo ny roa tonta. Ary samy naka toerana teo izy ireo, ka ny iray teo amin\u2019ny andanin\u2019ilay dobo, ary ny iray kosa teo amin\u2019ny ankilany.",
        "14": "Farany, dia hoy i Abnera tamin\u2019i Joaba: \u201cAleo hitsangana ireo zatovolahy, azafady, ka hiady eto anatrehantsika.\u201d Dia hoy i Joaba: \u201cAleo \u00e0ry izy ireo hitsangana.\u201d",
        "15": "Koa nitsangana izy ireo ka nifidy roa ambin\u2019ny folo avy tamin\u2019i Benjamina sy Isboseta zanak\u2019i Saoly, ary roa ambin\u2019ny folo avy tamin\u2019ny mpanompon\u2019i Davida.",
        "16": "Ary nifampihazona tamin\u2019ny lohany izy ireo, ka nifanindron-tsabatra teo amin\u2019ny tehezany, dia niara-maty. Koa nantsoina hoe Helkata-hazorima io toerana io, izay any Gibeona.",
        "17": "Nafotaka ny ady tamin\u2019iny andro iny, ka resy teo anoloan\u2019ny mpanompon\u2019i Davida i Abnera sy ny lehilahy israelita.",
        "18": "Tany koa izy telo mirahalahy zanak\u2019i Zeroia: I Joaba sy Abisay ary Asahela. Ary haingam-pandeha toy ny gazela any an-tsaha i Asahela.",
        "19": "Dia nanenjika an\u2019i Abnera i Asahela, ka tsy nivily niankavanana na niankavia fa nanaraka azy foana.",
        "20": "Farany, dia niherika i Abnera ka niteny hoe: \u201cIanao ve io, ry Asahela?\u201d Dia hoy izy: \u201cIzaho ity.\u201d",
        "21": "Ary hoy i Abnera: \u201cMivilia miankavanana na miankavia ka misambora zatovolahy iray, dia alaivo ho anao izay eny aminy.\u201d Tsy nety nivily anefa i Asahela fa nanenjika azy foana.",
        "22": "Koa hoy indray i Abnera tamin\u2019i Asahela: \u201cEfa hoe mivilia fa aza manaraka ahy, sao hasiako ianao ka ho faty hiampatra amin\u2019ny tany. Dia hataoko ahoana no fijery an\u2019i Joaba rahalahinao?\u201d",
        "23": "Tsy nety nivily mihitsy anefa izy. Koa nasian\u2019i Abnera tamin\u2019ny vodilefona ny kibony, ka niboroaka teo andamosiny ny lefona. Dia lavo teo izy ka maty teo amin\u2019izay nisy azy. Ary nijanona izay rehetra tonga teo amin\u2019ilay toerana nahalavoan\u2019i Asahela sy nahafatesany.",
        "24": "Koa nanenjika an\u2019i Abnera i Joaba sy Abisay. Nony nilentika ny masoandro, dia tonga teo amin\u2019ny havoanan\u2019i Ama tandrifin\u2019i Gia, eo amin\u2019ny lalana mankany amin\u2019ny tany efitr\u2019i Gibeona, izy ireo.",
        "25": "Ary niangona ho antokony iray nanodidina an\u2019i Abnera ny taranak\u2019i Benjamina. Dia nijoro teo an-tampon-kavoana izy ireo.",
        "26": "Ary niantso an\u2019i Joaba i Abnera ka niteny hoe: \u201cHandrapaka tsy misy farany ve ny sabatra? Tsy fantatrao angaha fa fahoriana no hiafaran\u2019izao? Koa rahoviana ianao vao hiteny ny olona mba hiverina ka tsy hanenjika ny rahalahiny intsony?\u201d",
        "27": "Dia hoy i Joaba: \u201cRaha mbola velona koa Andriamanitra, dia tsoriko fa raha tsy niteny ianao, dia rahampitso maraina ny olona vao ho najanona tsy hanenjika ny rahalahiny intsony.\u201d",
        "28": "Ary notsofin\u2019i Joaba ny anjombona, dia nijanona ny olona rehetra ka tsy nanenjika ny Israely intsony, ary tsy nanohy ny ady intsony koa.",
        "29": "Ary namakivaky an\u2019i Araba iny alina tontolo iny i Abnera sy ny olony, ka niampita ny Reniranon\u2019i Jordana, ary namakivaky an\u2019ilay lohasaha manontolo, dia tonga tany Mahanaima tamin\u2019ny farany.",
        "30": "Fa i Joaba kosa niverina ka tsy nanenjika an\u2019i Abnera intsony. Dia novoriny ny olona rehetra. Ary sivy ambin\u2019ny folo lahy, niampy an\u2019i Asahela, no tsy teo intsony tamin\u2019ny mpanompon\u2019i Davida.",
        "31": "Enimpolo sy telonjato kosa no matin\u2019ny mpanompon\u2019i Davida, tamin\u2019ny olon\u2019i Benjamina sy ny olon\u2019i Abnera.",
        "32": "Ary nentin\u2019izy ireo i Asahela ka naleviny tao amin\u2019ny fasan-drainy tao Betlehema. Ary nandeha nandritra ny alina i Joaba sy ny olony, ka tonga tany Hebrona rehefa nazava ny andro."
    },
    "3": {
        "1": "Ary naharitra ela ny ady teo amin\u2019ny taranak\u2019i Saoly sy ny ankohonan\u2019i Davida. Nihanahery hatrany anefa i Davida, fa nihaosa hatrany kosa ny taranak\u2019i Saoly.",
        "2": "Nandritra izany fotoana izany, dia niteraka zazalahy i Davida tany Hebrona, ka ny lahimatoany dia i Amnona, zanany tamin\u2019i Ahinoama Jezirelita.",
        "3": "Ny faharoa dia i Kileaba, zanany tamin\u2019i Abigaila, ilay vadin\u2019i Nabala Karmelita, ary ny fahatelo dia i Absaloma zanak\u2019i Maka, zanakavavin\u2019i Talmay mpanjakan\u2019i Gesora.",
        "4": "Ny fahefatra dia i Adonia zanak\u2019i Hagita, ary ny fahadimy dia i Sefatia zanak\u2019i Abitala.",
        "5": "Ary ny fahenina dia i Jitreama, zanany tamin\u2019i Egla vadin\u2019i Davida. Ireo no naterak\u2019i Davida tany Hebrona.",
        "6": "Raha mbola nitohy ny ady teo amin\u2019ny taranak\u2019i Saoly sy ny ankohonan\u2019i Davida, dia nanamafy hatrany ny toerany teo amin\u2019ny taranak\u2019i Saoly i Abnera.",
        "7": "Ary i Saoly nanana vadikely nantsoina hoe Rizpa, zanakavavin\u2019i Aia. Tat\u1ef3 aoriana, dia hoy i Isboseta tamin\u2019i Abnera: \u201cFa nahoana ianao no nanao firaisana tamin\u2019ny vadikelin-draiko?\u201d",
        "8": "Dia tezitra be i Abnera noho ny tenin\u2019i Isboseta, ka hoy izy: \u201cIzaho angaha lohan\u2019alikan\u2019i Joda? Mbola anehoako hatsaram-panahy feno fitiavana ankehitriny ny taranak\u2019i Saoly rainao sy ny rahalahiny ary ny namany akaiky, ary tsy navelako ho azon\u2019ny tanan\u2019i Davida ianao. Koa izay fahadisoana momba ny vehivavy iray ve dia hanaovanao ampamoaka ahy androany?",
        "9": "Hofaizin\u2019Andriamanitra anie i Abnera, * ary mihoatra noho izany aza, raha tsy araka izay nianianan\u2019i Jehovah tamin\u2019i Davida no hataoko aminy!",
        "10": "Dia hafindra hiala amin\u2019ny taranak\u2019i Saoly ny fanjakana, ka hatao mafy orina ny seza fiandrianan\u2019i Davida eo amin\u2019ny Israely sy Joda, hatrany Dana ka hatrany Beri-sheba.\u201d",
        "11": "Dia tsy nahavaly an\u2019i Abnera izy na indraim-bava aza, satria natahotra azy.",
        "12": "Koa nandefa iraka ho any amin\u2019i Davida avy hatrany i Abnera, hilaza hoe: \u201cAn\u2019iza moa ny tany?\u201d Ary nampiany hoe: \u201cManaova fifanekena amiko, dia homba anao hampitodika ny Israely manontolo hiandany aminao aho.\u201d",
        "13": "Dia hoy i Davida: \u201cMety izany! Hanao fifanekena aminao aho, nefa misy zavatra iray monja angatahiko aminao: \u2018Tsy mahazo mahita ny tavako ianao raha tsy mitondra an\u2019i Mikala zanakavavin\u2019i Saoly rehefa tonga hifanatri-tava amiko.\u2019\u201d",
        "14": "Nandefa iraka ho any amin\u2019i Isboseta zanak\u2019i Saoly koa i Davida, hiteny hoe: \u201cOmeo ahy i Mikala vadiko. Efa lasa fofombadiko mantsy izy, tamin\u2019ny nanomezako tsitsy * nesorina tamin\u2019ny lehilahy filistinina zato.\u201d",
        "15": "Koa nisy olona nirahin\u2019i Isboseta haka an-dravehivavy tany amin\u2019i Paltiela vadiny, zanakalahin\u2019i Laisy.",
        "16": "Niaraka tamin-dravehivavy teny foana anefa io vadiny io, ka sady nitomany no nanaraka azy hatrany Bahorima. Dia hoy i Abnera tamin-dralehilahy: \u201cMandehana miverina!\u201d Dia niverina izy.",
        "17": "Ary niresaka tamin\u2019ny anti-panahin\u2019ny Israely i Abnera, nanao hoe: \u201cOmaly sy hatramin\u2019izay ianareo no efa naniry an\u2019i Davida ho mpanjakanareo.",
        "18": "Koa manaova zavatra ankehitriny, fa i Jehovah no efa nilaza tamin\u2019i Davida hoe: \u2018Ny tanan\u2019i Davida mpanompoko no hamonjeko ny Israely oloko eo an-tanan\u2019ny Filistinina sy eo an-tanan\u2019ny fahavalony rehetra.\u2019\u201d",
        "19": "Niresaka tamin\u2019ny Benjaminita * koa i Abnera. Avy eo dia lasa koa izy niresaka tamin\u2019i Davida tany Hebrona, momba ny zava-drehetra sitraky ny Israely sy ny taranak\u2019i Benjamina manontolo.",
        "20": "Rehefa tonga tany amin\u2019i Davida tao Hebrona i Abnera sy ny roapolo lahy niaraka taminy, dia nanaovan\u2019i Davida fety.",
        "21": "Ary hoy i Abnera tamin\u2019i Davida: \u201cAleo aho handeha hanangona ny Israely rehetra ho at\u1ef3 amin\u2019ny mpanjaka tompoko, mba hanaovan\u2019izy ireo fifanekena aminao. Dia ho mpanjaka eo amin\u2019izay rehetra irinao ianao.\u201d Koa nalefan\u2019i Davida i Abnera, ka lasa soa aman-tsara.",
        "22": "Ary tafaverina avy nanafika ry Joaba sy ny mpanompon\u2019i Davida, ka be dia be ny zavatra voababo nentin\u2019izy ireo. Tsy teo amin\u2019i Davida tao Hebrona intsony i Abnera tamin\u2019izay, satria efa nalefany soa aman-tsara.",
        "23": "Ary tonga i Joaba sy ny tafika manontolo niaraka taminy. Dia nisy nilaza tamin\u2019i Joaba hoe: \u201cTonga tao amin\u2019ny mpanjaka i Abnera zanak\u2019i Nera, nefa nalefany soa aman-tsara.\u201d",
        "24": "Koa nankao amin\u2019ny mpanjaka i Joaba, ka niteny hoe: \u201cFa inona ity nataonao? Tonga teto aminao i Abnera, ka nahoana no navelanao handeha fotsiny?",
        "25": "Fantatrao tsara i Abnera zanak\u2019i Nera. Ny hamitaka anao no nahatongavany, ary koa ny hamantatra ny ivoahanao sy idiranao ary ny zava-drehetra ataonao.\u201d",
        "26": "Dia niala teo amin\u2019i Davida i Joaba, ka nandefa iraka hanaraka an\u2019i Abnera. Teo amin\u2019ny lavaka fanangonan-dranon\u2019i Siraha i Abnera no nilazan\u2019izy ireo mba hiverina. Ary tsy fantatr\u2019i Davida izany.",
        "27": "Rehefa tafaverina tao Hebrona i Abnera, dia nentin\u2019i Joaba nihataka kely nankao am-bavahady mba hiresahany mangingina. Teo anefa izy no nasiany teo amin\u2019ny kibony, ka maty noho ny amin\u2019ny ran\u2019i Asahela rahalahin\u2019i Joaba.",
        "28": "Raha vao nandre izany i Davida, dia hoy izy: \u201cFantatr\u2019i Jehovah fa tsy meloka ho nandatsaka ny ran\u2019i Abnera zanak\u2019i Nera izaho sy ny fanjakako, eny, tsy meloka mandritra ny fotoana tsy voafetra.",
        "29": "I Joaba sy ny ankohonan-drainy manontolo anie no ho tompon\u2019andraikitra amin\u2019izany! Ary aoka hisy foana eo amin\u2019ny taranak\u2019i Joaba ny lehilahy misy tsiranoka mivoaka amin\u2019ny filahiany, na olona boka, na lehilahy mihazona ny hazo fangoronana kofehy, na olona lavon-tsabatra, na olona tsy ampy sakafo!\u201d",
        "30": "Koa i Joaba sy Abisay rahalahiny no namono an\u2019i Abnera, noho ny namonoany ho faty an\u2019i Asahela rahalahin\u2019izy ireo tany an\u2019ady, tany Gibeona.",
        "31": "Dia hoy i Davida tamin\u2019i Joaba sy ny olona rehetra niaraka taminy: \u201cRovito ny akanjonareo ary misik\u00ecna lamba gony, ka midradradradr\u00e0 eo alohan\u2019i Abnera.\u201d Ary nandeha taorian\u2019ilay filanjana faty i Davida Mpanjaka.",
        "32": "Dia nalevin\u2019izy ireo tao Hebrona i Abnera. Ary nidradradradra nitomany teo amin\u2019ny fasan\u2019i Abnera ny mpanjaka. Nitomany koa ny olona rehetra.",
        "33": "Ary nanao izao hira fisaonana an\u2019i Abnera izao ny mpanjaka: \u201cToy ny fahafatesan\u2019ny olona tsy misaina ve no tokony ho nahafatesan\u2019i Abnera?",
        "34": "Tsy voafatotra ny tananao, Ary tsy natao tao anaty gadra varahina ny tongotrao. Toy ny fahalavoan\u2019ny olona iray eo anoloan\u2019ny zanaky ny tsy fahamarinana, no nahalavoanao.\u201d Dia nitomany azy indray ny olona rehetra.",
        "35": "Ary nanatona mba hanome mofo fampiononana ho an\u2019i Davida ny olona rehetra, tamin\u2019iny andro iny ihany. Nianiana anefa i Davida hoe: \u201cHofaizin\u2019Andriamanitra anie aho, * ary mihoatra noho izany aza, raha hihinana mofo na zavatra hafa na inona na inona, alohan\u2019ny hilentehan\u2019ny masoandro!\u201d",
        "36": "Dia hitan\u2019ny olona rehetra izany ka nankasitrahany. Eny, nankasitrahan\u2019ny olona rehetra izany, toy ny zava-drehetra efa nataon\u2019ny mpanjaka.",
        "37": "Ary fantatry ny olona rehetra sy ny Israely rehetra tamin\u2019iny andro iny, fa tsy avy tamin\u2019ny mpanjaka ny namonoana ho faty an\u2019i Abnera zanak\u2019i Nera.",
        "38": "Hoy koa ny mpanjaka tamin\u2019ny mpanompony: \u201cTsy fantatrareo ve fa andriana sady olo-malaza no lavo androany teo amin\u2019ny Israely?",
        "39": "Ary malemy aho androany na dia voahosotra ho mpanjaka aza. Fa amiko dia masiaka loatra ireo lehilahy zanak\u2019i Zeroia ireo. I Jehovah anie hamaly ilay mpanao ratsy araka ny faharatsiany ihany!\u201d"
    },
    "4": {
        "1": "Rehefa henon\u2019ny zanak\u2019i Saoly fa maty tany Hebrona i Abnera, dia niraviravy tanana izy, ary nivarahontsana ny Israelita rehetra.",
        "2": "Ary nisy roa lahy, lehiben\u2019ireo mpandroba nampiasain\u2019ny zanak\u2019i Saoly: Bana no anaran\u2019ny iray, ary Rekaba no anaran\u2019ny iray. Zanak\u2019i Rimona Berotita, avy amin\u2019ny taranak\u2019i Benjamina izy ireo. Natao ho isan\u2019ny faritr\u2019i Benjamina koa mantsy i Berota.",
        "3": "Ary nandositra nankany Gitaima ny Berotita, ka lasa vahiny monina any mandraka androany.",
        "4": "Ary nanan-janakalahy malemy tongotra i Jonatana zanak\u2019i Saoly. Dimy taona ilay zaza fony tonga avy tany Jezirela ny vaovao momba an\u2019i Saoly sy Jonatana. Dia nitondra an\u2019ilay zaza nandositra ny mpitaiza azy. Raha iny izy nikoropaka ny handositra iny indrindra anefa, dia nianjera ilay zaza ka lasa nalemy tongotra. Mefiboseta no anarany.",
        "5": "Ary nandeha nankany an-tranon\u2019i Isboseta i Rekaba sy Bana zanak\u2019i Rimona Berotita, raha iny nahamay be iny ny andro. Natory antoandro i Isboseta tamin\u2019izay.",
        "6": "Nankeo afovoan-trano izy roa lahy, toy ny hoe haka varimbazaha, ka namely an\u2019i Isboseta teo amin\u2019ny kibony. Ary tsy nisy nahita an\u2019izay nataon\u2019i Rekaba sy Bana rahalahiny.",
        "7": "Tamin\u2019izy ireo niditra tao an-trano mantsy, dia natory teo am-pandriana tao amin\u2019ny efitra fatoriany i Isboseta. Ary nasian\u2019izy ireo izy ka matiny, dia notapahin\u2019izy ireo ny lohany ka nentiny. Ary nandeha tamin\u2019ny lalana mankany Araba izy ireo nandritra ny alina.",
        "8": "Dia tonga tany amin\u2019i Davida tao Hebrona izy ireo, niaraka tamin\u2019ny lohan\u2019i Isboseta, ka niteny tamin\u2019ny mpanjaka hoe: \u201cInt\u1ef3 ny lohan\u2019i Isboseta, zanak\u2019i Saoly fahavalonao izay nifofo ny ainao. Fa nampiharin\u2019i Jehovah tamin\u2019i Saoly sy ny taranany ny famaliana ho an\u2019ny mpanjaka tompoko androany.\u201d",
        "9": "Hoy anefa i Davida tamin\u2019i Rekaba sy Bana rahalahiny, zanak\u2019i Rimona Berotita: \u201cRaha mbola velona koa i Jehovah izay nanavotra ny aiko ho afaka tamin\u2019ny fahoriana rehetra,",
        "10": "dia tsoriko aminareo fa rehefa nisy olona nihevi-tena ho mpitondra vaovao tsara tamin\u2019izy nilaza tamiko hoe: \u2018Maty i Saoly\u2019, dia tsy mba nomeko ny valisoa fanome ny iraka izy, fa nosamboriko sy novonoiko ho faty kosa tany Ziklaga.",
        "11": "Koa mainka raha lehilahy ratsy fanahy no namono olo-marina teo am-pandriana tao an-tranony? Tsy hataoko ampamoaka noho ny rany ve ianareo, ka hesoriko tsy ho eto an-tany?\u201d",
        "12": "Ary nomen\u2019i Davida baiko ny zatovolahy, ka novonoin\u2019ireo ho faty izy roa lahy. Dia notapahiny ny tanany sy ny tongony, ary nahantony teo akaikin\u2019ilay dobo tao Hebrona ny fatiny. Ary nalain\u2019izy ireo ny lohan\u2019i Isboseta, ka naleviny tao amin\u2019ny fasan\u2019i Abnera tao Hebrona."
    },
    "5": {
        "1": "Tat\u1ef3 aoriana, dia tonga tany amin\u2019i Davida tao Hebrona ny foko rehetran\u2019ny Israely, ka niteny hoe: \u201cIndreto izahay, taolanao sy nofonao.",
        "2": "Ianao no efa nitarika ny Israely tamin\u2019ny ady, na omaly na talohan\u2019izay, fony i Saoly mbola mpanjakantsika. Ary nilaza taminao i Jehovah hoe: \u2018Ianao no hiandry ny Israely oloko, ary ianao koa no ho mpitarika ny Israely.\u2019\u201d",
        "3": "Tonga tany amin\u2019ny mpanjaka tao Hebrona \u00e0ry ny anti-panahy rehetran\u2019ny Israely. Ary nanao fifanekena tamin\u2019izy ireo teo anatrehan\u2019i Jehovah tao Hebrona i Davida Mpanjaka. Avy eo dia nohosoran\u2019izy ireo ho mpanjakan\u2019ny Israely i Davida.",
        "4": "Telopolo taona i Davida tamin\u2019izy lasa mpanjaka, ary efapolo taona no nanjakany.",
        "5": "Tao Hebrona no nanjakany teo amin\u2019ny Joda fito taona sy enim-bolana, ary tao Jerosalema kosa no nanjakany teo amin\u2019ny Israely rehetra sy ny Joda telo amby telopolo taona.",
        "6": "Dia nankany Jerosalema ny mpanjaka sy ny olony mba hanafika an\u2019ireo Jebosita nonina tao amin\u2019ilay tany. Ary hoy ny Jebosita tamin\u2019i Davida: \u201cTsy ho tafiditra eto ianao, fa ny jamba sy ny kilemaina no hisakana anao.\u201d Nieritreritra mantsy izy ireo hoe: \u201cTsy ho tafiditra eto i Davida.\u201d",
        "7": "Voababon\u2019i Davida ihany anefa i Ziona, ilay tan\u00e0na voaro mafy, izany hoe ny Tan\u00e0nan\u2019i Davida.",
        "8": "Koa hoy i Davida tamin\u2019izay andro izay: \u201cIzay mamely an\u2019ireo Jebosita, dia aoka izy hiditra avy eo amin\u2019ny tionelin-drano, ka hamely ny kilemaina sy ny jamba, izay samy halan\u2019i Davida!\u201d Izany no anton\u2019ilay fitenenana hoe: \u201cTsy hiditra ao an-trano ny jamba sy ny kilemaina.\u201d",
        "9": "Ary nanorim-ponenana tao amin\u2019ilay tan\u00e0na voaro mafy i Davida. Dia nantsoina hoe Tan\u00e0nan\u2019i Davida izy io. Ary nanorina manda sy zavatra hafa teo amin\u2019ilay Dongon-tany sy tao an-tan\u00e0na izy.",
        "10": "Koa nihanahery hatrany i Davida, ary nomba azy i Jehovah Andriamanitry ny tafika.",
        "11": "Ary nandefa iraka ho any amin\u2019i Davida i Hirama mpanjakan\u2019i Tyro, sady nandefa hazo sedera sy mpandrafitra ary mpanao ny vato hatao rindrina. Dia nanorina trano ho an\u2019i Davida ireo.",
        "12": "Ary fantatr\u2019i Davida fa efa nampitoetra azy ho mpanjakan\u2019ny Israely i Jehovah, sady nanandratra ny fanjakany, noho ny amin\u2019ny Israely olony.",
        "13": "Nandritra izany fotoana izany, dia naka vadikely sy vady hafa koa tao Jerosalema i Davida, rehefa tonga avy tany Hebrona. Ary mbola niteraka zazalahy sy zazavavy hafa koa i Davida.",
        "14": "Ireto avy ny anaran\u2019ireo naterany tany Jerosalema: Samoa, Sobaba, Natana, Solomona,",
        "15": "Jibara, Elisoa, Nafega, Jafia,",
        "16": "Elisama, Eliada ary Elifeleta.",
        "17": "Rehefa ren\u2019ny Filistinina fa nohosorana ho mpanjakan\u2019ny Israely i Davida, dia niakatra hitady an\u2019i Davida izy rehetra. Ren\u2019i Davida izany, ka nidina tany amin\u2019ny toerana sarotra haleha izy.",
        "18": "Ary tonga ny Filistinina, ka nihaodihaody teo amin\u2019ny lemaka ivan\u2019ny Refaima teo foana.",
        "19": "Dia nanontany an\u2019i Jehovah i Davida hoe: \u201cHiakatra hamely ny Filistinina ve aho? Hatolotrao eo an-tanako ve izy ireo?\u201d Ary hoy i Jehovah taminy: \u201cMiakara, fa hatolotro eo an-tananao tokoa ny Filistinina.\u201d",
        "20": "Koa nankany Bala-perazima i Davida, ka novonoiny tany izy ireo. Ary hoy izy: \u201cI Jehovah efa nialoha ahy ka namaky ny laharan\u2019ny fahavaloko, sahala amin\u2019ny rano mamaky fefiloha.\u201d Koa nataony hoe Bala-perazima ny anaran\u2019io toerana io.",
        "21": "Ary navelan\u2019ny Filistinina teo ny sampiny, ka nentin\u2019i Davida sy ny olony.",
        "22": "Niakatra indray ny Filistinina tat\u1ef3 aoriana, ka nihaodihaody teo amin\u2019ny lemaka ivan\u2019ny Refaima.",
        "23": "Koa nanontany an\u2019i Jehovah i Davida, ka novaliany hoe: \u201cAza miakatra, fa mandehana mihodidina mankany aorian\u2019izy ireo, ary mameleza azy tandrifin\u2019ireo hazo bak\u00e0.",
        "24": "Rehefa mandre figadongadona eny an-tendron\u2019ireo hazo bak\u00e0 ianao, dia manaova zavatra avy hatrany, satria ho efa nivoaka hialoha anao i Jehovah amin\u2019izay fotoana izay mba hamely ny tobin\u2019ny Filistinina.\u201d",
        "25": "Koa izany no nataon\u2019i Davida, araka izay nandidian\u2019i Jehovah azy. Dia nasiany ny Filistinina hatrany Geba ka hatrany Gazera."
    },
    "6": {
        "1": "Ary novorin\u2019i Davida indray ny lehilahy voafantina rehetra teo amin\u2019ny Israely, dia lehilahy telo alina.",
        "2": "Dia nankany Bala-joda i Davida sy ny olona rehetra niaraka taminy, mba hampiakatra avy tany ny Vata masin\u2019Andriamanitra. Eo amin\u2019io Vata io no iantsoana ny anaran\u2019i Jehovah Tompon\u2019ny tafika, ilay mipetraka eo amin\u2019ny kerobima.",
        "3": "Nataon\u2019izy ireo teo ambony sarety vaovao anefa ilay Vata masin\u2019Andriamanitra, mba hitondrana azy avy tao an-tranon\u2019i Abinadaba, izay teny an-kavoana. I Oza sy Ahio, zanakalahin\u2019i Abinadaba, no nitondra an\u2019ilay sarety vaovao.",
        "4": "Koa nentin\u2019izy ireo avy tao amin\u2019ilay tranon\u2019i Abinadaba teny an-kavoana ilay Vata masin\u2019Andriamanitra. Ary nandeha teo alohan\u2019ilay Vata i Ahio.",
        "5": "Dia nanao fety teo anatrehan\u2019i Jehovah i Davida sy ny taranak\u2019Israely rehetra, ka nampiasa ny karazan-javamaneno rehetra vita tamin\u2019ny hazo zenevrie, ary nampiasa harpa sy lokanga sy ampongatapaka sy korintsana ary kipantsona.",
        "6": "Ary tonga teo amin\u2019ny famoloana tao Nakona izy ireo. Ary nanatsotra ny tanany i Oza ka nihazona ny Vata masin\u2019Andriamanitra, satria saika nazeran\u2019ny omby ilay izy.",
        "7": "Koa nirehitra tamin\u2019i Oza ny fahatezeran\u2019i Jehovah, ka novonoin\u2019Andriamanitra teo izy satria tsy naneho fanajana. Dia maty teo akaikin\u2019ilay Vata masin\u2019Andriamanitra izy.",
        "8": "Ary tezitra i Davida noho ny fipoahan\u2019ny fahatezeran\u2019i Jehovah tamin\u2019i Oza. Dia nantsoina hoe Pereza-oza io toerana io mandraka androany.",
        "9": "Koa natahotra an\u2019i Jehovah i Davida tamin\u2019iny andro iny, ka nilaza hoe: \u201cAhoana no hahatongavan\u2019ny Vata masin\u2019i Jehovah any amiko?\u201d",
        "10": "Ary tsy tian\u2019i Davida ny hamindra ny Vata masin\u2019i Jehovah ho any aminy, any amin\u2019ny Tan\u00e0nan\u2019i Davida. Koa nasainy navily nankany an-tranon\u2019i Obeda-edoma Gatita ilay izy.",
        "11": "Ary nipetraka telo volana tao an-tranon\u2019i Obeda-edoma Gatita ny Vata masin\u2019i Jehovah. Dia notahin\u2019i Jehovah foana i Obeda-edoma sy ny ankohonany manontolo.",
        "12": "Farany, dia nisy nilaza tamin\u2019i Davida Mpanjaka hoe: \u201cNotahin\u2019i Jehovah ny ankohonan\u2019i Obeda-edoma sy izay rehetra azy, noho ny amin\u2019ny Vata masin\u2019Andriamanitra.\u201d Koa lasa i Davida naka ny Vata masin\u2019Andriamanitra tao an-tranon\u2019i Obeda-edoma, ka nampiakatra azy io tamim-pifaliana ho any amin\u2019ny Tan\u00e0nan\u2019i Davida.",
        "13": "Raha vao namindra inenina ireo mpilanja ny Vata masin\u2019i Jehovah, dia nanao sorona omby iray sy biby nohatavezina iray izy.",
        "14": "Ary nandihy nihodinkodina teo anatrehan\u2019i Jehovah tamin\u2019ny heriny manontolo i Davida. Nanao efoda rongony nisy fehikibony izy tamin\u2019izay.",
        "15": "Dia nampiakatra ny Vata masin\u2019i Jehovah i Davida sy ny taranak\u2019Israely rehetra, sady nanao horakora-pifaliana narahina feon\u2019anjombona.",
        "16": "Rehefa tonga tao amin\u2019ny Tan\u00e0nan\u2019i Davida ny Vata masin\u2019i Jehovah, dia nitazana avy teo am-baravarankely i Mikala zanakavavin\u2019i Saoly. Koa nony nahita an\u2019i Davida Mpanjaka nitsinjaka sy nandihy nihodinkodina teo anatrehan\u2019i Jehovah izy, dia nanamavo azy anakampo.",
        "17": "Ary nampidirina ny Vata masin\u2019i Jehovah, ka napetraka teo amin\u2019ny toerany, tao amin\u2019ny tranolay natsangan\u2019i Davida ho azy io. Dia nanolotra sorona dorana sy sorona iombonana teo anatrehan\u2019i Jehovah i Davida.",
        "18": "Rehefa voatolotr\u2019i Davida ny sorona dorana sy ny sorona iombonana, dia nitso-drano ny vahoaka tamin\u2019ny anaran\u2019i Jehovah Tompon\u2019ny tafika izy.",
        "19": "Ary nizarany mofo boribory * sy mofo antrendry ary mofo vita tamin\u2019ny voaloboka maina ny olona rehetra, dia ny vahoakan\u2019Israely manontolo, na lahy na vavy. Dia samy nody tany an-tranony avy ny olona rehetra avy eo.",
        "20": "Ary nody mba hitso-drano ny ankohonany i Davida. Koa nivoaka hitsena azy i Mikala zanakavavin\u2019i Saoly, ka niteny hoe: \u201cNanao izay hahabe voninahitra ny tenany kosa ny mpanjakan\u2019ny Israely androany! Fa nanary lamba teo imason\u2019ny mpanompovavin\u2019ny mpanompony izy androany, sahala amin\u2019ireny lehilahy tsisy saina manary lamba ireny.\u201d",
        "21": "Hoy anefa i Davida taminy: \u201cIzay nataoko, dia nataoko teo anatrehan\u2019i Jehovah, ilay nifidy ahy fa tsy nifidy ny rainao sy ny ankohonany manontolo. Nifidy ahy izy mba hametraka ahy ho mpifehy sy ho mpitarika ny Israely olon\u2019i Jehovah. Ary hanao fety eo anatrehan\u2019i Jehovah aho.",
        "22": "Ary vao mainka aza hataoko tsy misy vidiny noho izany ny tenako, ka hataoko mietry aho eo imasoko. Ary eo imason\u2019ireo mpanompovavy nolazainao ireo no hanomezako voninahitra ny tenako.\u201d",
        "23": "Koa tsy nanan-janaka i Mikala zanakavavin\u2019i Saoly, mandra-pahafatiny."
    },
    "7": {
        "1": "Rehefa tafapetraka tao an-dapany ny mpanjaka, sady efa nataon\u2019i Jehovah mandry feizay teo anivon\u2019ny fahavalony rehetra nanodidina,",
        "2": "dia hoy izy tamin\u2019i Natana mpaminany: \u201cJereo fa izaho mipetraka amin\u2019ny trano sedera, nefa ny Vata masin\u2019Andriamanitra mipetraka anaty tranolay.\u201d",
        "3": "Dia hoy i Natana taminy: \u201cMandehana ka ataovy izay rehetra ao am-ponao, fa momba anao i Jehovah.\u201d",
        "4": "Ny alin\u2019iny, dia tonga tamin\u2019i Natana ny tenin\u2019i Jehovah, nanao hoe:",
        "5": "\u201cMandehana lazao amin\u2019i Davida mpanompoko hoe: \u2018Izao no nolazain\u2019i Jehovah: \u201cTokony hanorina trano hipetrahako ve ianao?",
        "6": "Fa tsy nipetraka tao anaty trano aho, hatramin\u2019ny andro nitondrako ny zanak\u2019Israely niakatra avy tany Ejipta ka mandraka androany. Tao anaty tranolay foana no nisy ahy tamin\u2019ireny nandehandeha ireny.",
        "7": "Nandritra ny fotoana nandehandehanako teo amin\u2019ny zanak\u2019Israely rehetra, moa ve efa nisy iray tamin\u2019ny fokon\u2019ny Israely, izay nodidiako hiandry ny Israely oloko, mba efa nilazako hoe: \u2018Nahoana ianareo no tsy nanorina trano sedera ho ahy?\u2019\u201d\u2019",
        "8": "Koa izao no holazainao amin\u2019i Davida mpanompoko: \u2018Izao no nolazain\u2019i Jehovah Tompon\u2019ny tafika: \u201cIzaho no naka anao avy teny amin\u2019ny kijana, teny am-piandrasana ondry, mba ho mpitarika ny Israely oloko.",
        "9": "Ary homba anao aho na aiza na aiza alehanao, ka haringako tsy ho eo anoloanao ny fahavalonao rehetra. Dia hataoko malaza tokoa ny anaranao, toy ny anaran\u2019ny olo-malaza eny ambonin\u2019ny tany.",
        "10": "Ary hifidy toerana ho an\u2019ny Israely oloko aho ka hampitoetra * azy. Dia honina eo amin\u2019izay misy azy izy, ka tsy ho voahelingelina intsony. Ary ny zanaky ny tsy fahamarinana tsy hampahory azy toy ny tamin\u2019ny voalohany intsony,",
        "11": "sy toy ny tamin\u2019ny fotoana nanendreko mpitsara hifehy ny Israely oloko. Ary hataoko mandry feizay eo anivon\u2019ny fahavalonao rehetra ianao. \u201c\u2018\u201cAry nolazain\u2019i Jehovah taminao fa hanome taranaka anao i Jehovah.",
        "12": "Rehefa tapitra ny andronao ka hodimandry any amin\u2019ny razanao ianao, dia hotendreko ny taranaka handimby anao izay haterakao, ary hataoko mafy orina tokoa ny fanjakany.",
        "13": "Izy no hanorina trano ho an\u2019ny anarako, ary hataoko mafy orina mandritra ny fotoana tsy voafetra ny seza fiandrianan\u2019ny fanjakany.",
        "14": "Izaho ho rainy, ary izy ho zanako. Rehefa manao fahadisoana izy, dia hanariko amin\u2019ny tsorakazon\u2019ny olombelona, sy amin\u2019ny kapoky ny taranak\u2019i Adama.",
        "15": "Ny hatsaram-panahiko feno fitiavana dia tsy hiala aminy toy ny nanesorako izany tamin\u2019i Saoly, izay nalako tamin\u2019ny toerany noho ny aminao.",
        "16": "Tsy hihozongozona eo anatrehanao mandritra ny fotoana tsy voafetra ny taranakao sy ny fanjakanao. Ary ho mafy orina mandritra ny fotoana tsy voafetra ny seza fiandriananao.\u201d\u2019\u201d",
        "17": "Koa niresaka tamin\u2019i Davida araka izany teny sy fahitana rehetra izany i Natana.",
        "18": "Dia niditra teo anatrehan\u2019i Jehovah i Davida Mpanjaka ka nipetraka, ary nilaza hoe: \u201cZinona moa aho, ry Jehovah Tompo Fara Tampony \u00f4? Zinona moa ny ankohonako no nataonao lasa toy izao aho?",
        "19": "Ary toy ny hoe tsy ampy izany efa nataonao izany, ry Jehovah Tompo Fara Tampony \u00f4, fa mbola nilazanao koa aho hoe haharitra hatrany aoriana lavitra any ny taranaky ny mpanomponao. Izany no lal\u00e0na nomenao ny olombelona, ry Jehovah Tompo Fara Tampony \u00f4!",
        "20": "Inona intsony moa no azon\u2019i Davida lazaina aminao? Ianao efa mahalala tsara ny mpanomponao, ry Jehovah Tompo Fara Tampony \u00f4!",
        "21": "Fa noho ny teninao sy araka izay sitraky ny fonao no nanaovanao izany zavatra lehibe rehetra izany, ka nampahafantarinao ny mpanomponao izany.",
        "22": "Koa lehibe tokoa ianao, ry Jehovah Tompo Fara Tampony \u00f4! Fa tsy misy tahaka anao, ary tsy misy Andriamanitra ankoatra anao amin\u2019izay rehetra efa renay.",
        "23": "Ary firenena iza eto an-tany no tahaka ny Israely olonao, izay navotan\u2019Andriamanitra ho olony? Nataon\u2019Andriamanitra izany mba hampahalaza ny anarany. Nanao zavatra lehibe sy mampahatahotra ho azy ireo koa ianao, ka nandroaka an\u2019ireo firenena sy ny andriamanitr\u2019ireny, noho ny amin\u2019ny olonao izay navotanao ho anao avy tany Ejipta.",
        "24": "Ary efa nampitoerinao ho olonao mandritra ny fotoana tsy voafetra ny Israely olonao. Ary ianao, Jehovah \u00f4, no lasa Andriamaniny.\u201d",
        "25": "\u201cKoa ankehitriny, ry Jehovah Andriamanitra \u00f4, tanteraho mandritra ny fotoana tsy voafetra ny teninao momba ny mpanomponao sy ny taranany. Ary ataovy izay efa nolazainao.",
        "26": "Aoka ho be voninahitra mandritra ny fotoana tsy voafetra ny anaranao, ary aoka ny olona hilaza hoe: \u2018I Jehovah Tompon\u2019ny tafika no Andriamanitry ny Israely.\u2019 Aoka koa ho tafatoetra eo anatrehanao ny taranak\u2019i Davida mpanomponao.",
        "27": "Fa ianao, ry Jehovah Tompon\u2019ny tafika, Andriamanitry ny Israely, no nanambara tamin\u2019ny mpanomponao hoe: \u2018Hanome taranaka ho anao aho.\u2019 Izany no nahasahian\u2019ny mpanomponao hanao izao vavaka izao aminao.",
        "28": "Koa ankehitriny, ry Jehovah Tompo Fara Tampony \u00f4, ianao no tena Andriamanitra. Ary aoka ho hita fa marina ny teninao, satria ianao mampanantena izany zava-tsoa izany amin\u2019ny mpanomponao.",
        "29": "Aoka ho sitrakao ny hitahy ny taranaky ny mpanomponao, mba haharetany mandritra ny fotoana tsy voafetra eo anatrehanao. Fa ianao, ry Jehovah Tompo Fara Tampony \u00f4, no efa nampanantena, ary noho ny fitahianao, dia aoka ny taranaky ny mpanomponao hotahina mandritra ny fotoana tsy voafetra.\u201d"
    },
    "8": {
        "1": "Taorian\u2019izany, dia notafihin\u2019i Davida ny Filistinina ka resiny. Ary nalainy teo an-tanan\u2019izy ireo i Metega-ama.",
        "2": "Nandresy ny Moabita koa izy. Dia nasainy nitsotra tamin\u2019ny tany ireo mba horefesina amin\u2019ny tady. Ary nandrefy indroa tamin\u2019ny halavan\u2019ilay tady izy, ka natokany hovonoina ho faty izay tafiditra tao anatin\u2019izay, ary nandrefy indray mandeha izy ka navelany ho velona izay tao anatin\u2019izay. Dia lasa mpanompon\u2019i Davida ny Moabita ka nandoa hetra taminy.",
        "3": "Notafihin\u2019i Davida koa i Hadadezera, zanak\u2019i Rehoba mpanjakan\u2019i Zoba, tamin\u2019izy io nitady hanamafy indray ny fahefany, tany amin\u2019ny reniranon\u2019i Eofrata.",
        "4": "Ary i Davida nahazo babo avy taminy, dia mpitaingin-tsoavaly fitonjato sy arivo, sy lehilahy roa alina nandeha an-tongotra. Dia notapahin\u2019i Davida ny hoza-tongotry ny soavaly rehetra mpitarika kalesy, fa soavaly zato sisa no tsy nataony na inona na inona.",
        "5": "Rehefa tonga hanampy an\u2019i Hadadezera mpanjakan\u2019i Zoba ny Syrianina avy any Damaskosy, dia nahafatesan\u2019i Davida roa arivo sy roa alina izy ireo.",
        "6": "Nametraka toby miaramila tany Damaskosin\u2019i Syria i Davida. Dia lasa mpanompony ny Syrianina, ka nandoa hetra taminy. Ary novonjen\u2019i Jehovah foana i Davida, na taiza na taiza nalehany.",
        "7": "Nalain\u2019i Davida koa ny ampinga volamena boribory teny amin\u2019ireo mpanompon\u2019i Hadadezera, ka nentiny tany Jerosalema.",
        "8": "Ary naka varahina be dia be avy tany Beta sy Berotahy, tan\u00e0nan\u2019i Hadadezera, i Davida Mpanjaka.",
        "9": "Dia henon\u2019i Toy mpanjakan\u2019i Hamata fa resin\u2019i Davida ny tafika manontolon\u2019i Hadadezera.",
        "10": "Koa nirahin\u2019i Toy ho any amin\u2019i Davida Mpanjaka i Jorama zanany lahy, mba hanontany ny fahasalamany sy hiarahaba azy noho ny niadiany tamin\u2019i Hadadezera ka nandreseny azy. I Hadadezera mantsy efa niady matetika tamin\u2019i Toy. Ary nitondra zavatra vita tamin\u2019ny volafotsy sy volamena ary varahina i Jorama.",
        "11": "Nohamasinin\u2019i Davida Mpanjaka ho an\u2019i Jehovah koa ireny, toy ny nanamasinany ny volafotsy sy ny volamena avy tamin\u2019ny firenena rehetra resiny,",
        "12": "dia avy tamin\u2019i Syria sy Moaba, sy ny taranak\u2019i Amona sy ny Filistinina, ary ny Amalekita, ary avy tamin\u2019ny zavatra azo babo tamin\u2019i Hadadezera zanak\u2019i Rehoba mpanjakan\u2019i Zoba.",
        "13": "Dia nanjary nalaza ny anaran\u2019i Davida, rehefa tafaverina avy namono nahafaty Edomita valo arivo sy iray alina teo amin\u2019ny Lohasahan-tsira izy.",
        "14": "Ary nametrahany toby miaramila tany Edoma. Eny, nametrahany toby miaramila eran\u2019i Edoma, ka lasa mpanompon\u2019i Davida ny Edomita rehetra. Ary novonjen\u2019i Jehovah foana i Davida, na taiza na taiza nalehany.",
        "15": "Dia nanjaka teo amin\u2019ny Israely rehetra i Davida, ka namoaka didim-pitsarana sy nampihatra ny rariny foana teo amin\u2019ny vahoakany manontolo.",
        "16": "I Joaba zanak\u2019i Zeroia no lehiben\u2019ny tafika; Josafata zanak\u2019i Ahiloda no mpanoratra ny raharaham-panjakana;",
        "17": "Zadoka zanak\u2019i Ahitoba sy Ahimeleka zanak\u2019i Abiatara no mpisorona; Seraia no mpitan-tsoratra;",
        "18": "ary Benaia zanak\u2019i Joiada no lehiben\u2019ny Keretita sy ny Peletita. Ary ny zanakalahin\u2019i Davida dia lasa mpisorona. *"
    },
    "9": {
        "1": "Ary hoy i Davida: \u201cMbola misy olona anisan\u2019ny taranak\u2019i Saoly ve any ho any, mba hanehoako hatsaram-panahy feno fitiavana, noho ny amin\u2019i Jonatana?\u201d",
        "2": "Ary nanana mpanompo atao hoe Ziba ny ankohonan\u2019i Saoly. Koa nantsoina ho any amin\u2019i Davida izy. Ary hoy ny mpanjaka taminy: \u201cIanao ve no Ziba?\u201d Dia hoy izy: \u201cMpanomponao aho.\u201d",
        "3": "Ary hoy ny mpanjaka: \u201cTsy misy taranak\u2019i Saoly intsony ve any, mba hanehoako aminy ny hatsaram-panahy feno fitiavana, toy ilay asehon\u2019Andriamanitra?\u201d Dia hoy i Ziba taminy: \u201cMbola misy zanakalahin\u2019i Jonatana any, ary malemy tongotra izy.\u201d",
        "4": "Koa hoy ny mpanjaka: \u201cAiza izy?\u201d Dia hoy i Ziba taminy: \u201cAny an-tranon\u2019i Makira zanak\u2019i Amiela any Lo-debara izy.\u201d",
        "5": "Koa naniraka olona avy hatrany i Davida Mpanjaka, mba haka azy tany an-tranon\u2019i Makira zanak\u2019i Amiela tany Lo-debara.",
        "6": "Rehefa tonga tao amin\u2019i Davida i Mefiboseta zanak\u2019i Jonatana zanak\u2019i Saoly, dia niondrika ka niankohoka. Ary hoy i Davida: \u201cMefiboseta!\u201d Dia hoy izy: \u201cInt\u1ef3 ny mpanomponao.\u201d",
        "7": "Hoy koa i Davida: \u201cAza matahotra, fa haneho hatsaram-panahy feno fitiavana aminao tokoa aho, noho ny amin\u2019i Jonatana rainao. Dia haveriko aminao daholo ny tanin\u2019i Saoly raibenao, ary hisakafo eo an-databatro foana ianao.\u201d",
        "8": "Dia niankohoka i Mefiboseta, ka nanao hoe: \u201cZinona moa ny mpanomponao izay toy ny amboa maty no mba jerenao?\u201d",
        "9": "Ary nantsoin\u2019ny mpanjaka i Ziba mpanompon\u2019i Saoly, ka nilazany hoe: \u201cIzay rehetra an\u2019i Saoly sy an\u2019ny ankohonany manontolo, dia omeko ho an\u2019ilay zafikelin\u2019ny tomponao.",
        "10": "Ary hiasa ny tany ho azy ianao sy ny zanakao lahy ary ny mpanomponao. Hanangona ny vokatra ianao, ary ho sakafon\u2019ny fianakavian\u2019ny zafikelin\u2019ny tomponao izany, ka hihinana izy ireo. Fa i Mefiboseta zafikelin\u2019ny tomponao kosa hisakafo eo an-databatro foana.\u201d Ary nanan-janakalahy dimy ambin\u2019ny folo sy mpanompo roapolo i Ziba.",
        "11": "Koa hoy i Ziba tamin\u2019ny mpanjaka: \u201cAraka izay rehetra nandidian\u2019ny mpanjaka ny mpanompony no hataon\u2019ny mpanomponao. Fa i Mefiboseta kosa hisakafo eo an-databatro sahala amin\u2019ny zanaky ny mpanjaka.\u201d",
        "12": "Nanana zanakalahy kely i Mefiboseta. Mika no anarany. Ary mpanompon\u2019i Mefiboseta daholo izay rehetra nipetraka tao an-tranon\u2019i Ziba.",
        "13": "Ary nipetraka tany Jerosalema i Mefiboseta, satria teo an-databatry ny mpanjaka foana izy no nisakafo. Ary nalemy ny tongony roa."
    },
    "10": {
        "1": "Tat\u1ef3 aoriana, dia maty ny mpanjakan\u2019ny taranak\u2019i Amona, ary i Hanona zanany lahy no nanjaka nandimby azy.",
        "2": "Dia hoy i Davida: \u201cHaneho hatsaram-panahy feno fitiavana amin\u2019i Hanona zanak\u2019i Nahasy aho, toy ny nanehoan-drainy hatsaram-panahy feno fitiavana tamiko.\u201d Koa nampitondrain\u2019i Davida hafatra ny mpanompony mba hampiononana azy noho ny nahafatesan-drainy. Ary tonga tany amin\u2019ny tanin\u2019ny taranak\u2019i Amona ny mpanompon\u2019i Davida.",
        "3": "Hoy anefa ny andrianan\u2019ny taranak\u2019i Amona tamin\u2019i Hanona tompony: \u201cHeverinao ve fa ny hanome voninahitra an-drainao no nanirahan\u2019i Davida mpampionona ho at\u1ef3 aminao? Moa ve tsy ny hamantatra sy hijery taratra ny tan\u00e0na ary handrava azy, no nanirahany ny mpanompony at\u1ef3?\u201d",
        "4": "Koa nosamborin\u2019i Hanona ny mpanompon\u2019i Davida ka noharatany ny antsasaky ny volombavany, ary notapahiny roa hatreo amin\u2019ny fitombenany ny akanjony, dia nalefany izy ireo.",
        "5": "Ary nisy nilaza an\u2019izany tamin\u2019i Davida. Koa avy hatrany izy dia naniraka olona hitsena an\u2019ireo lehilahy ireo. Nahatsiaro tena ho nalam-baraka loatra mantsy izy ireo. Ary hoy ny mpanjaka: \u201cMijan\u00f2na any Jeriko, ka rehefa maniry tsara ny volombavanareo vao modia.\u201d",
        "6": "Dia hitan\u2019ny taranak\u2019i Amona fa nanjary halan\u2019i Davida izy ireo. Koa naniraka olona izy ireo hanakarama ny Syrianina tany Beti-rehoba sy tany Zoba, dia lehilahy roa alina nandeha an-tongotra, sy ny mpanjakan\u2019i Maka niaraka tamin\u2019ny arivo lahy, mbamin\u2019i Istoba niaraka tamin\u2019ny lehilahy roa arivo sy iray alina.",
        "7": "Nony ren\u2019i Davida izany, dia nirahiny i Joaba sy ny tafika manontolo nisy lehilahy mahery.",
        "8": "Ary nivoaka ny taranak\u2019i Amona ka samy naka ny toerany avy ny miaramila, teo amin\u2019ny fidirana amin\u2019ny vavahady. Nitokana teny an-tsaha kosa ny Syrianina avy any Zoba sy Rehoba, niaraka tamin\u2019i Istoba sy Maka.",
        "9": "Raha vao hitan\u2019i Joaba fa avy any alohany sy avy any aoriany ny fanafihana, dia nifidy tamin\u2019ny lehilahy voafantina teo amin\u2019ny Israely izy, ka nasainy naka ny toerany avy izy ireo mba hifanandrina tamin\u2019ny Syrianina.",
        "10": "Ny sisa kosa nankininy tamin\u2019i Abisay rahalahiny, ka nasainy naka ny toerany avy mba hifanandrina tamin\u2019ny taranak\u2019i Amona.",
        "11": "Ary hoy izy: \u201cRaha matanjaka loatra ny Syrianina ka tsy resiko, dia vonjeo aho. Fa raha matanjaka loatra kosa ny taranak\u2019i Amona ka tsy resinao, dia ho avy hamonjy anao aho.",
        "12": "Mahereza, ary aoka isika ho be herim-po ho an\u2019ny vahoakantsika sy ny tan\u00e0nan\u2019ilay Andriamanitsika. Ary i Jehovah hanao izay tsara eo imasony.\u201d",
        "13": "Koa nandroso hiady tamin\u2019ny Syrianina i Joaba sy ny olona niaraka taminy. Dia nandositra teo anoloan\u2019izy ireo ny Syrianina.",
        "14": "Nony hitan\u2019ny taranak\u2019i Amona fa nandositra ny Syrianina, dia nandositra teo anoloan\u2019i Abisay koa izy ireo, ka niditra tao an-tan\u00e0na. Ary niverina avy tany amin\u2019ny taranak\u2019i Amona i Joaba, ka tonga tany Jerosalema.",
        "15": "Rehefa hitan\u2019ny Syrianina fa resy teo anoloan\u2019ny Israely izy ireo, dia nifamory izy samy izy.",
        "16": "Koa nampanalain\u2019i Hadadezera ny Syrianina tany amin\u2019ny faritry ny Renirano. Dia tonga tany Helama izy ireo, ary i Sobaka lehiben\u2019ny tafik\u2019i Hadadezera no nitarika azy ireo.",
        "17": "Raha vao nolazaina tamin\u2019i Davida izany, dia nangoniny ny Israely rehetra. Dia niampita ny Reniranon\u2019i Jordana izy ireo ka tonga tany Helama. Ary samy naka ny toerany avy ny Syrianina mba hifanandrina tamin\u2019i Davida, ka niady taminy.",
        "18": "Dia nandositra teo anoloan\u2019ny Israely ny Syrianina. Ary mpitondra kalesy fitonjato sy mpitaingin-tsoavaly efatra alina no matin\u2019i Davida teo amin\u2019izy ireo. Ary nasiany koa i Sobaka lehiben\u2019ny tafik\u2019izy ireo ka maty.",
        "19": "Rehefa hitan\u2019ny mpanjaka rehetra teo ambany fifehezan\u2019i Hadadezera fa resy teo anoloan\u2019ny Israely izy ireo, dia nihavana avy hatrany tamin\u2019ny Israely izy ireo, ka nanompo azy. Ary tsy sahy namonjy ny taranak\u2019i Amona intsony ny Syrianina."
    },
    "11": {
        "1": "Tamin\u2019ny fiandohan\u2019ny taona, izany hoe tamin\u2019ny fotoana fivoahan\u2019ny mpanjaka hanafika, dia nirahin\u2019i Davida i Joaba sy ny mpanompony mbamin\u2019ny Israely rehetra, mba handringana ny taranak\u2019i Amona sy hanao fahirano an\u2019i Raba. I Davida kosa nijanona tao Jerosalema.",
        "2": "Rehefa harivariva ny andro, dia niarina avy tao am-pandrianany i Davida ka nandehandeha teo an-tampon\u2019ny tranon\u2019ny mpanjaka, ary avy teo izy no nahatazana vehivavy nandro. Tena tsara tarehy ilay vehivavy.",
        "3": "Dia naniraka olona i Davida hanadihady momba an-dravehivavy. Ary nisy niteny hoe: \u201cTsy io ve no Batseba zanakavavin\u2019i Eliama, vadin\u2019i Oria Hetita?\u201d",
        "4": "Koa nampanalain\u2019i Davida izy, ka tonga tao aminy. Ary nanao firaisana taminy i Davida, nefa mbola tao anatin\u2019ny fotoana nidiovany tamin\u2019ny fahalotoany ravehivavy tamin\u2019izay. Ary lasa nody tany an-tranony izy avy eo.",
        "5": "Dia bevohoka ravehivavy, ka nampilaza tamin\u2019i Davida hoe: \u201cBevohoka aho.\u201d",
        "6": "Dia naniraka olona ho any amin\u2019i Joaba i Davida, ka nanao hoe: \u201cAlefaso at\u1ef3 amiko i Oria Hetita.\u201d Koa nalefan\u2019i Joaba tany aminy i Oria.",
        "7": "Rehefa tonga tao amin\u2019i Davida i Oria, dia nanontaniany hoe nanahoana i Joaba sy ny olona, ary nanahoana ny ady.",
        "8": "Farany, dia hoy i Davida tamin\u2019i Oria: \u201cMid\u00ecna any an-tranonao, ary sasao ny tongotrao.\u201d Koa niala tao an-tranon\u2019ny mpanjaka i Oria, ary nampanarahina azy ny fanomezana avy tamin\u2019ny mpanjaka.",
        "9": "Kanjo i Oria natory teo amin\u2019ny fidirana amin\u2019ny tranon\u2019ny mpanjaka, niaraka tamin\u2019ny mpanompo hafa rehetran\u2019ny tompony, fa tsy nidina tany an-tranony.",
        "10": "Dia nisy nilaza tamin\u2019i Davida hoe: \u201cTsy nidina tany an-tranony i Oria.\u201d Koa hoy i Davida tamin\u2019i Oria: \u201cTsy vao avy nanao dia lavitra moa ianao? Koa nahoana ianao no tsy midina any an-tranonao?\u201d",
        "11": "Dia hoy i Oria taminy: \u201cNy Vata sy ny Israely ary ny Joda dia samy mipetraka anaty trano rantsankazo, ary i Joaba tompoko sy ny mpanompon\u2019ny tompoko koa mitoby eny an-tsaha, dia izaho kosa ve hody any an-tranoko mba hihinana sy hisotro ary hanao firaisana amin\u2019ny vadiko? Raha mbola velona koa ianao, eny, raha mbola velon\u2019aina koa, dia tsy hanao izany aho!\u201d",
        "12": "Dia hoy i Davida: \u201cMijan\u00f2na at\u1ef3 ihany \u00e0ry anio, fa rahampitso ianao halefako.\u201d Koa nijanona tao Jerosalema i Oria tamin\u2019iny andro iny sy ny ampitson\u2019iny.",
        "13": "Ary nantsoin\u2019i Davida izy mba hihinana sy hisotro teo anatrehany, ka nomamoiny. Nony hariva anefa, dia nandeha natory teo am-pandrianany niaraka tamin\u2019ny mpanompon\u2019ny tompony ihany izy, fa tsy nidina tany an-tranony.",
        "14": "Nony maraina, dia nanoratra taratasy ho an\u2019i Joaba i Davida ka nampitondrainy an\u2019i Oria.",
        "15": "Ary izao no nosoratany tao amin\u2019ilay taratasy: \u201cAtaovy any amin\u2019izay misy ny fanafihana mafy indrindra i Oria, dia ialao. Ary ho voa izy ka ho faty.\u201d",
        "16": "Koa tamin\u2019i Joaba nanao fahirano ny tan\u00e0na, dia nataony teo amin\u2019izay toerana fantany fa misy lehilahy mahery fo i Oria.",
        "17": "Rehefa nivoaka hiady tamin\u2019i Joaba ny lehilahy tao an-tan\u00e0na, dia nisy maty ny mpanompon\u2019i Davida, ary maty koa i Oria Hetita.",
        "18": "Dia naniraka olona tany amin\u2019i Davida i Joaba hilaza ny fizotran\u2019ny ady.",
        "19": "Ary nandidy an\u2019ilay iraka izy hoe: \u201cRaha vao voaresakao amin\u2019ny mpanjaka ny fizotran\u2019ny ady,",
        "20": "ka miakatra ny fahatezeran\u2019ny mpanjaka, ary miteny aminao izy hoe: \u2018Nahoana ianareo no nanakaiky loatra ny tan\u00e0na rehefa niady? Tsy fantatrareo angaha fa hitifitra avy eny an-tampon\u2019ny manda ry zareo?",
        "21": "Iza moa no namono an\u2019i Abimeleka zanak\u2019i Jerobeseta? Tsy vehivavy ve no naka vato fikosoham-bary, ary nanjera izany taminy avy teny an-tampon\u2019ny manda, ka maty tao Tebeza izy? Koa nahoana ianareo no nanakaiky loatra ny manda?\u2019, dia lazao hoe: \u2018Maty koa i Oria Hetita mpanomponao.\u2019\u201d",
        "22": "Dia lasa ilay iraka. Ary nony tonga tany amin\u2019i Davida izy, dia nolazainy taminy izay rehetra nanirahan\u2019i Joaba azy.",
        "23": "Hoy izy tamin\u2019i Davida: \u201cNahery noho izahay ry zareo, ka nivoaka namely anay hatreny an-tsaha. Natosikay hatreny amin\u2019ny fidirana amin\u2019ny vavahady anefa ry zareo.",
        "24": "Ary ireo mpandefa zana-tsip\u00ecka dia tsy nitsahatra nitifitra ny mpanomponao avy teny an-tampon\u2019ny manda, ka nisy maty ny mpanompon\u2019ny mpanjaka. Ary maty koa i Oria Hetita mpanomponao.\u201d",
        "25": "Dia hoy i Davida: \u201cIzao no holazainao amin\u2019i Joaba: \u2018Aza manamelo-tena amin\u2019izany, fa tsy mifidy hasiana ny sabatra. Hamafiso ny fanafihanao an\u2019ilay tan\u00e0na ka ravao izy io.\u2019 Dia ampaherezo i Joaba.\u201d",
        "26": "Rehefa henon\u2019ny vadin\u2019i Oria fa maty i Oria vadiny, dia nitomany azy izy.",
        "27": "Ary raha vao afa-tsaona ravehivavy, dia nampanalain\u2019i Davida ho any an-tranony, ka lasa vadiny. Dia niteraka zazalahy taminy ravehivavy. Ratsy teo imason\u2019i Jehovah anefa ny zavatra nataon\u2019i Davida."
    },
    "12": {
        "1": "Ary nirahin\u2019i Jehovah ho any amin\u2019i Davida i Natana. Dia tonga tany aminy izy, ka niteny hoe: \u201cNisy lehilahy roa tao amin\u2019ny tan\u00e0na iray, ka ny iray manankarena, ary ny iray mahantra.",
        "2": "Nanana ondry sy omby maro be ilay mpanankarena.",
        "3": "Fa ilay mahantra kosa tsy nanana afa-tsy ondrivavy kely iray monja izay novidiny. Ary nokolokoloiny izy io, ka nitombo tao an-tranony niaraka tamin\u2019ny zanany lahy. Tamin\u2019ny sombin-tsakafony no nihinanan\u2019ilay ondrivavy, tamin\u2019ny kaopiny no nisotroany, ary teo an-tratrany no natoriany, ka nanjary toy ny zanany vavy mihitsy ilay izy.",
        "4": "Tat\u1ef3 aoriana, dia nisy vahiny tonga tao amin\u2019ilay mpanankarena. Tsy ny ondriny sy ny ombiny anefa no nakany, mba hokarakaraina ho an\u2019ilay olona nanao dia lavitra izay tonga tao aminy, fa ny ondrivavy kelin\u2019ilay mahantra kosa no nalainy, ka nokarakarainy ho an\u2019ilay lehilahy tonga tao aminy.\u201d",
        "5": "Dia tezitra be tamin\u2019izany lehilahy izany i Davida, ka hoy izy tamin\u2019i Natana: \u201cRaha mbola velona koa i Jehovah, dia mendrika ny ho faty ilay lehilahy nanao izany!",
        "6": "Ary ilay ondrivavy kely kosa tokony honerany avo efatra heny, noho izy nanao izany zavatra izany sady tsy nangoraka.\u201d",
        "7": "Dia hoy i Natana tamin\u2019i Davida: \u201cIanao izany lehilahy izany! Izao no nolazain\u2019i Jehovah Andriamanitry ny Israely: \u2018Izaho no nanosotra anao ho mpanjakan\u2019ny Israely, ary izaho no nanafaka anao teo an-tanan\u2019i Saoly.",
        "8": "Efa vonona aho hanome anao izay nananan\u2019ny tomponao sy hanome ny vadiny ho eo an-tratranao, ary hanome anao ny taranak\u2019Israely sy Joda. Ary raha tsy ampy anao izany, dia mbola ho nampiako zavatra toy ireo sy zavatra hafa koa.",
        "9": "Koa nahoana ianao no nanao tsinontsinona ny tenin\u2019i Jehovah, ka nanao izay ratsy teo imasony? I Oria Hetita dia nasianao tamin\u2019ny sabatra, ary ny vadiny nalainao ho vadinao. Eny, novonoinao tamin\u2019ny sabatry ny taranak\u2019i Amona izy.",
        "10": "Koa hamely ny ankohonanao foana ny sabatra mandritra ny fotoana tsy voafetra, satria naniratsira ahy ianao ka nalainao ho vadinao ny vadin\u2019i Oria Hetita.\u2019",
        "11": "Izao no nolazain\u2019i Jehovah: \u2018Hampipoitra loza avy ao amin\u2019ny ankohonanao aho, mba hamelezana anao. Ary halaiko eo imasonao ireo vadinao, ka homeko ho an\u2019ny namanao. Dia hanao firaisana amin\u2019izy ireo eo imasom-bahoaka izy.",
        "12": "Ianao nanao zavatra tao amin\u2019ny miafina, fa izaho kosa hanao izany zavatra izany eo imasom-bahoaka eo anatrehan\u2019ny Israely rehetra.\u2019\u201d",
        "13": "Ary hoy i Davida tamin\u2019i Natana: \u201cNanota tamin\u2019i Jehovah aho.\u201d Dia hoy i Natana: \u201cMamela * ny fahotanao i Jehovah, ka tsy ho faty ianao.",
        "14": "Na izany aza, dia tsy maintsy ho faty ilay zanakao lahy vao teraka, satria tena naniratsira an\u2019i Jehovah ianao tamin\u2019izany zavatra izany.\u201d",
        "15": "Dia nody tany an-tranony i Natana. Ary i Jehovah namely an\u2019ilay zaza nateraky ny vadin\u2019i Oria tamin\u2019i Davida, ka narary ilay zaza.",
        "16": "Ary nitalaho tamin\u2019Andriamanitra i Davida noho ny amin\u2019ilay zaza, ka nifady hanina tanteraka. Dia niditra tao an-tranony izy ka nandry teo amin\u2019ny tany nandritra ny alina.",
        "17": "Koa nanatona azy ny anti-panahy tao an-tranony mba hanarina azy avy teo amin\u2019ny tany, nefa tsy nanaiky izy sady tsy nety niara-nisakafo tamin\u2019izy ireo.",
        "18": "Farany dia maty ilay zaza, tamin\u2019ny andro fahafito. Ary natahotra ny hilaza tamin\u2019i Davida ny mpanompony hoe maty ilay zaza. Fa hoy izy ireo: \u201cFahavelon\u2019ilay zaza aza tsy nihaino ny tenintsika izy raha niresaka taminy isika, ka ataontsika ahoana no filaza aminy hoe: \u2018Maty ilay zaza\u2019? Tsy vao mainka ho loza ve?\u201d",
        "19": "Rehefa hitan\u2019i Davida fa nifampibitsibitsika ny mpanompony, dia fantany fa maty ilay zaza. Ary hoy izy tamin\u2019ny mpanompony: \u201cMaty ve ilay zaza?\u201d Dia hoy izy ireo: \u201cEny, maty izy.\u201d",
        "20": "Koa niarina avy teo amin\u2019ny tany i Davida ka nisasa sy nihoso-menaka ary nisolo lamba fitafy. Dia nankao an-tranon\u2019i Jehovah izy ka niankohoka. Nody tany an-tranony izy avy eo, ary nangataka horosoana sakafo avy hatrany, ka nihinana.",
        "21": "Koa hoy ny mpanompony taminy: \u201cInona no dikan\u2019izao ataonao izao? Fahavelon\u2019ilay zaza, dia nifady hanina sy nitomany foana ianao, noho ny aminy. Raha vao maty anefa izy, dia niarina ianao ka nihinan-kanina.\u201d",
        "22": "Dia hoy izy: \u201cNifady hanina sy nitomany foana aho fahavelon\u2019ilay zaza, satria hoy aho anakampo: \u2018Iza moa no mahalala raha mba ho tsara fanahy amiko ihany i Jehovah, ka ho velona ilay zaza?\u2019",
        "23": "Efa maty anefa izy izao, koa nahoana aho no hifady hanina? Izaho angaha mahavita mamerina azy indray? Izaho no hankany aminy, fa izy tsy hiverina at\u1ef3 amiko.\u201d",
        "24": "Dia nampionona an\u2019i Batseba vadiny i Davida. Ary nankao aminy izy ka nanao firaisana taminy. Rehefa nandeha ny fotoana, dia tera-dahy ravehivavy, ary natao hoe Solomona ny anarany. Ary tia an\u2019ilay zaza i Jehovah.",
        "25": "Koa nandefa hafatra tamin\u2019ny alalan\u2019i Natana mpaminany izy, ka nataony hoe Jedidia ny anaran\u2019ilay zaza, noho ny amin\u2019i Jehovah.",
        "26": "Ary nanohy ny ady tamin\u2019i Raban\u2019ny taranak\u2019i Amona i Joaba, ka azony babo ny tan\u00e0nan\u2019ilay fanjakana.",
        "27": "Nandefa iraka nankany amin\u2019i Davida \u00e0ry i Joaba, hilaza hoe: \u201cNiady tamin\u2019i Raba aho, ary azoko babo koa ny tan\u00e0na misy rano.",
        "28": "Koa angony ny sisa amin\u2019ny olona ary mitobia hamely an\u2019ilay tan\u00e0na, dia alaivo ho babo izy io. Fa tsy tokony hamabo an\u2019ilay tan\u00e0na aho, sao dia izaho no holazaina fa namabo azy.\u201d",
        "29": "Koa nanangona ny olona rehetra i Davida, dia nankany Raba ka niady taminy ary namabo azy.",
        "30": "Ary nesoriny ny satroboninahitra teny an-dohan\u2019i Malkama. Nilanja talenta * volamena iray izy io, sady nisy vatosoa. Koa natao teo amin\u2019ny lohan\u2019i Davida ilay izy. Ary be dia be ny zavatra azo babo navoakany avy tao amin\u2019ilay tan\u00e0na.",
        "31": "Navoakany koa ny olona tao mba hampiasainy hanatsofa vato sy hiasa amin\u2019ny fitaovana vy maranitra sy famaky vy. Nampiasainy hanao biriky koa izy ireo. Izany no nataony tamin\u2019ny tan\u00e0na rehetran\u2019ny taranak\u2019i Amona. Farany dia niverina nankany Jerosalema i Davida sy ny olona rehetra."
    },
    "13": {
        "1": "Ary nanana anabavy tsara tarehy atao hoe Tamara i Absaloma zanak\u2019i Davida. Tat\u1ef3 aoriana, dia raiki-pitia tamin\u2019i Tamara i Amnona zanak\u2019i Davida.",
        "2": "Dia niferinaina i Amnona, ka nandraiki-narary mihitsy noho ny amin\u2019i Tamara anabaviny. Virjiny mantsy razazavavy, ka sarotra tamin\u2019i Amnona ny hanatanteraka izay tiany hatao taminy.",
        "3": "Nana-namana atao hoe Jonadaba i Amnona. Zanak\u2019i Simea rahalahin\u2019i Davida i Jonadaba, ary lehilahy tena marani-tsaina.",
        "4": "Dia hoy izy tamin\u2019i Amnona: \u201cNahoana ianao, ry zanaky ny mpanjaka, no kivy toy izao isa-maraina? Tsy tianao holazaina amiko ve?\u201d Ary hoy i Amnona taminy: \u201cRaiki-pitia amin\u2019i Tamara anabavin\u2019i Absaloma rahalahiko aho.\u201d",
        "5": "Dia hoy i Jonadaba: \u201cMatoria eo am-pandrianao, ary mody manaova marary. Dia ho tonga hijery anao ny rainao, ka ilazao hoe: \u2018Mba avelao hankat\u1ef3 amiko i Tamara anabaviko hanao mofon\u2019ny marary eto imasoko. Dia harosony eto amiko izany mofo fampiononana izany ka hohaniko.\u2019\u201d",
        "6": "Dia natory i Amnona ka mody narary. Koa rehefa tonga hijery azy ny mpanjaka, dia hoy i Amnona taminy: \u201cMba avelao hankat\u1ef3 amiko i Tamara anabaviko hanao mofo roa miendrika fo eto imasoko. Dia harosony eto amiko ny mofon\u2019ny marary ka hohaniko.\u201d",
        "7": "Koa naniraka olona nankany amin\u2019i Tamara tany an-trano i Davida, hilaza hoe: \u201cMba mandehana any an-tranon\u2019i Amnona anadahinao, ka anaovy mofo fampiononana izy.\u201d",
        "8": "Dia nankany an-tranon\u2019i Amnona anadahiny i Tamara. Natoritory teo am-pandriana i Amnona tamin\u2019izay. Ary nalain\u2019i Tamara ny koba ka novolavolainy, ary namboariny teo imason\u2019i Amnona ireo mofo. Dia nendasiny ireo mofo miendrika fo.",
        "9": "Farany dia nalainy ilay lapoaly lalina, ka noloarany teo anatrehan\u2019i Amnona ny tao anatiny. Tsy nety nihinana anefa i Amnona fa niteny hoe: \u201cAvoahy tsy ho eto anatrehako ny olona rehetra!\u201d Dia lasa ny olona rehetra.",
        "10": "Ary hoy i Amnona tamin\u2019i Tamara: \u201cEnto at\u1ef3 amin\u2019ny efitrano anatiny ny mofo fampiononana, ka arosoy eto amiko mba hohaniko.\u201d Koa nalain\u2019i Tamara ireo mofo miendrika fo nataony, ka nentiny tao amin\u2019i Amnona anadahiny tao amin\u2019ny efitrano anatiny.",
        "11": "Kanjo rehefa nanatona handroso ny mofo hohaniny i Tamara, dia nohazonin\u2019i Amnona ka nilazany hoe: \u201cAvia hanao firaisana amiko, ranabavy.\u201d",
        "12": "Hoy anefa izy taminy: \u201cTsia, ranadahy! Aza mampietry ahy, fa tsy fanao eto amin\u2019ny Israely izany. Aza manao izany hadalana manala baraka izany.",
        "13": "Fa hoentiko aiza moa ny fahafaham-barakako? Ary ianao kosa hitovy amin\u2019ireo lehilahy tsisy saina eto amin\u2019ny Israely. Koa miresaha re amin\u2019ny mpanjaka e! Fa tsy handa ny hanome ahy ho anao izy.\u201d",
        "14": "Tsy nety nihaino ny teniny anefa i Amnona fa natanjaka noho izy, ka nampietry azy ary nanao firaisana taminy.",
        "15": "Ary nanjary nankahala azy mafy dia mafy i Amnona, ka ny fankahalany azy dia be lavitra noho ny fitiavany azy taloha. Koa hoy i Amnona taminy: \u201cMitsang\u00e0na! Ndeha mandeha any!\u201d",
        "16": "Dia hoy i Tamara: \u201cTsia, ranadahy! Fa mbola ratsy kokoa noho ny zavatra nataonao tamiko teo izao fandroahanao ahy izao.\u201d Tsy nety nihaino an-drazazavavy anefa izy.",
        "17": "Dia nantsoiny ny mpanompony izay nikarakara azy, ka hoy izy: \u201cRoahy hiala eto amiko io olona io, azafady, ary hidio ny varavarana.\u201d",
        "18": "Nanao akanjo mitsipitsipika tsy misy tanany i Tamara tamin\u2019izay, fa izany no fanaon\u2019ny zazavavy virjiny zanaky ny mpanjaka. Dia namoaka azy tany ivelany ny mpanompon\u2019i Amnona, ka nanidy ny varavarana.",
        "19": "Dia nasian\u2019i Tamara lavenona ny lohany, ary norovitiny ilay akanjo lava mitsipitsipika nanaovany. Ary niloloha tanana izy ka lasa nandeha, sady nitomany teny am-pandehanana.",
        "20": "Koa hoy i Absaloma anadahiny taminy: \u201cI Amnona anadahinao ve no nanao izao taminao? Mang\u00ecna ihany, ranabavy, fa anadahinao izy. Ary aza afantoka amin\u2019izany ny fonao.\u201d Dia nitoetra tao an-tranon\u2019i Absaloma anadahiny i Tamara, ka tsy nifandray tamin\u2019olona mihitsy.",
        "21": "Ary ren\u2019i Davida Mpanjaka izany rehetra izany, ka tezitra be izy.",
        "22": "Ary tsy nifampiteny tamin\u2019i Amnona mihitsy i Absaloma. Halan\u2019i Absaloma mantsy izy, noho ny nampietreny an\u2019i Tamara anabaviny.",
        "23": "Rehefa afaka roa taona katroka, dia nampanety ny ondriny tany Bala-hazora any akaikin\u2019i Efraima i Absaloma. Ary nasainy daholo ny zanakalahin\u2019ny mpanjaka.",
        "24": "Koa nankao amin\u2019ny mpanjaka i Absaloma, ka nilaza hoe: \u201cMampanety ny ondriny ny mpanomponao izao, ka aoka mba hiaraka amin\u2019ny mpanomponao ny mpanjaka sy ny mpanompony.\u201d",
        "25": "Hoy anefa ny mpanjaka tamin\u2019i Absaloma: \u201cTsia, anaka! Aoka re tsy handeha izahay rehetra, sao ho enta-mavesatra ho anao.\u201d Na dia niangavy azy fatratra aza i Absaloma, dia tsy nety nandeha izy, fa nitso-drano azy.",
        "26": "Farany, dia hoy i Absaloma: \u201cRaha tsy handeha \u00e0ry ianao, dia mba avelao hiaraka aminay re i Amnona rahalahiko!\u201d Dia hoy ny mpanjaka: \u201cNahoana izy no handeha hiaraka aminao?\u201d",
        "27": "Ary mbola niangavy azy indray i Absaloma, ka nalefan\u2019ny mpanjaka hiaraka taminy ihany i Amnona sy ny zanakalahin\u2019ny mpanjaka rehetra.",
        "28": "Ary nanome baiko ny mpanompony i Absaloma hoe: \u201cMiom\u00e0na, fa raha vao falifaly noho ny divay ny fon\u2019i Amnona, ka miteny aminareo aho hoe: \u2018Asio i Amnona!\u2019, dia vonoy ho faty izy. Aza matahotra. Tsy izaho ve no manome baiko anareo? Koa mahereza, ary aoka hahery fo ianareo.\u201d",
        "29": "Koa araka izay nandidian\u2019i Absaloma no nataon\u2019ny mpanompony tamin\u2019i Amnona. Ary nitsangana daholo ny zanakalahin\u2019ny mpanjaka, ka samy nitaingina ramole, dia nandositra.",
        "30": "Raha mbola teny an-dalana izy ireo, dia nisy nilaza tamin\u2019i Davida hoe: \u201cNovonoin\u2019i Absaloma daholo ny zanakalahin\u2019ny mpanjaka, ka tsy nisy niangana na iray aza.\u201d",
        "31": "Koa nitsangana ny mpanjaka, ka nandrovitra ny akanjony ary nandry teo amin\u2019ny tany. Ary nijoro teo akaikiny ny mpanompony rehetra, samy rovitra akanjo avokoa.",
        "32": "Hoy anefa i Jonadaba zanak\u2019i Simea rahalahin\u2019i Davida: \u201cAoka ny tompoko tsy hieritreritra hoe ny tovolahy rehetra zanaky ny mpanjaka no novonoina ho faty, fa i Amnona ihany no maty. Noho ny baikon\u2019i Absaloma mantsy no nahatonga izany. Fa zavatra efa nokendrena hatramin\u2019ilay andro nampietren\u2019i Amnona an\u2019i Tamara anabaviny izany.",
        "33": "Koa aoka ny mpanjaka tompoko tsy handatsaka am-po ilay teny hoe: \u2018Maty daholo ny zanakalahin\u2019ny mpanjaka\u2019, fa i Amnona ihany no maty.\u201d",
        "34": "Dia lasa nandositra i Absaloma. Ary nanopy ny masony ilay tovolahy mpitily, ka indreny nisy olona maro avy teny amin\u2019ilay lalana tao andamosiny, teny amin\u2019ny tehezan-tendrombohitra.",
        "35": "Dia hoy i Jonadaba tamin\u2019ny mpanjaka: \u201cIndreny fa tonga ny zanakalahin\u2019ny mpanjaka! Araka ny tenin\u2019ny mpanomponao tokoa ny zava-nitranga.\u201d",
        "36": "Raha vao tapitra ny teniny, dia indreo fa tonga ny zanakalahin\u2019ny mpanjaka. Ary nidradradradra nitomany izy ireo. Nitomany be koa ny mpanjaka sy ny mpanompony rehetra.",
        "37": "Fa i Absaloma kosa nandositra ho any amin\u2019i Talmay zanak\u2019i Amihoda, mpanjakan\u2019i Gesora. Ary nisaona an-janany foana i Davida nandritra ny andro maro.",
        "38": "Dia nandositra tany Gesora i Absaloma, ka nijanona tany telo taona.",
        "39": "Farany dia te hahita mafy an\u2019i Absaloma i Davida Mpanjaka. Efa nampionon-tena tamin\u2019ny nahafatesan\u2019i Amnona mantsy izy."
    },
    "14": {
        "1": "Ary tsapan\u2019i Joaba zanak\u2019i Zeroia fa manimanina an\u2019i Absaloma ny fon\u2019ny mpanjaka.",
        "2": "Koa nampaka vehivavy hendry tany Tekoa i Joaba, ka nilaza taminy hoe: \u201cAoka ianao mba hisaona ka hanao akanjo fisaonana, ary tsy hihoso-menaka. Ataovy toy ny hoe vehivavy efa nisaona nandritra ny andro maromaro ianao.",
        "3": "Ary midira ao amin\u2019ny mpanjaka, ka izao lazaina aminy.\u201d Dia nolazain\u2019i Joaba taminy izay tokony holazaina.",
        "4": "Koa nankao amin\u2019ny mpanjaka ilay vehivavy tekoita, dia niondrika ka niankohoka tamin\u2019ny tany, ary niteny hoe: \u201cVonjeo, ry mpanjaka \u00f4!\u201d",
        "5": "Ary hoy ny mpanjaka taminy: \u201cFa maninona ianao?\u201d Dia hoy izy: \u201cMpitondratena aho, fa efa maty ny vadiko.",
        "6": "Nanan-janaka roa lahy ny mpanompovavinao. Ary niady tany an-tsaha izy ireo, nefa tsy nisy nanasaraka. Farany dia namely ny iray ny iray, ka namono azy ho faty.",
        "7": "Ary manohitra ny mpanompovavinao ny fianakaviana manontolo, ka miteny foana hoe: \u2018Atolory ilay namely ny rahalahiny, mba hovonoinay ho faty noho ny amin\u2019ny rahalahiny izay novonoiny. Ary aleo hofongoranay mihitsy ny mpandova!\u2019 Dia hovonoin\u2019izy ireo ny vainafoko sisa tavela, mba hahatonga ny vadiko tsy hanana anarana na taranaka intsony et\u1ef3 ambonin\u2019ny tany.\u201d",
        "8": "Ary hoy ny mpanjaka taminy: \u201cModia any an-tranonao, fa izaho no hanome baiko momba anao.\u201d",
        "9": "Dia hoy ilay vehivavy tekoita: \u201cAoka ho ahy sy ny ankohonan-draiko ny fahadisoana, ry mpanjaka tompoko \u00f4, fa tsy hanan-tsiny kosa ny mpanjaka sy ny seza fiandrianany.\u201d",
        "10": "Ary hoy indray ny mpanjaka: \u201cRaha misy miteniteny anao, dia ento at\u1ef3 amiko izy. Amin\u2019izay dia tsy haninona anao intsony izy.\u201d",
        "11": "Hoy anefa ravehivavy: \u201cAoka ny mpanjaka mba hahatsiaro an\u2019i Jehovah Andriamanitrao, sao vao mainka hahatonga fahavoazana ny mpamaly ra, ary sao hovonoin\u2019ny olona ny zanako lahy!\u201d Dia hoy ny mpanjaka: \u201cRaha mbola velona koa i Jehovah, dia tsy hisy ho latsaka amin\u2019ny tany ny singam-bolon\u2019ny zanakao na iray aza.\u201d",
        "12": "Ary hoy ravehivavy: \u201cMba avelao ny mpanompovavinao hiteny kely amin\u2019ny mpanjaka tompoko.\u201d Dia hoy izy: \u201cMitenena \u00e0ry!\u201d",
        "13": "Ary hoy ravehivavy: \u201cKoa nahoana ianao, ry mpanjaka, no nanao zavatra tsy mitondra soa ho an\u2019ny vahoakan\u2019Andriamanitra? Manameloka anao ny teninao, satria tsy mamerina an\u2019ilay zanakao noroahinao ianao.",
        "14": "Tsy maintsy ho faty isika, ka ho toy ny rano araraka amin\u2019ny tany, izay tsy azo raofina intsony. Andriamanitra anefa tsy hamono olona, * sady izy efa nitady antony hamerenana an\u2019izay voaroaka, mba tsy ho voaroaka lavitra azy.",
        "15": "Ary tonga hilaza izany teny izany amin\u2019ny mpanjaka tompoko aho, satria nampitahotra ahy ny olona. Koa hoy ny mpanompovavinao: \u2018Aleo aho hiresaka amin\u2019ny mpanjaka. Angamba hanaraka ny tenin\u2019ny mpanompovaviny izy.",
        "16": "Koa satria efa nihaino ahy ny mpanjaka, ka hanafaka ny mpanompovaviny eo am-pelatanan\u2019ilay olona izay te handringana ahy sy ny zanako lahitokana tsy ho eo amin\u2019ny lova nomen\u2019Andriamanitra\u2019,",
        "17": "dia hoy ny mpanompovavinao: \u2018Aoka ny tenin\u2019ny mpanjaka tompoko hanome fampiononana.\u2019 Fa tahaka ny anjelin\u2019Andriamanitra ny mpanjaka tompoko, raha ny amin\u2019ny fanavahana ny tsara sy ny ratsy. Ary homba anao anie i Jehovah Andriamanitrao!\u201d",
        "18": "Dia hoy ny mpanjaka tamin-dravehivavy: \u201cAza misy afenina ahy, azafady, izay hanontaniako anao.\u201d Ary hoy ravehivavy: \u201cAoka \u00e0ry hiteny ny mpanjaka tompoko.\u201d",
        "19": "Dia hoy ny mpanjaka: \u201cMomba anao ve i Joaba amin\u2019izao zava-drehetra izao?\u201d Dia hoy ravehivavy: \u201cRaha mbola velon\u2019aina koa ianao, ry mpanjaka tompoko \u00f4, dia marina tokoa izay voalazanao. Fa i Joaba mpanomponao no nandidy ahy, ary izy no nilaza izany teny rehetra izany mba holazain\u2019ny mpanompovavinao.",
        "20": "Ny hampiova ny fahitana an\u2019ilay raharaha mantsy no nanaovan\u2019i Joaba mpanomponao izao zavatra izao. Hendry anefa ny tompoko, fa toy ny fahendren\u2019ny anjelin\u2019Andriamanitra ny fahendrenao, mba hahafantarana ny zava-drehetra eto an-tany.\u201d",
        "21": "Taorian\u2019izay, dia hoy ny mpanjaka tamin\u2019i Joaba: \u201cHanao izany zavatra izany tokoa aho ankehitriny. Koa mandehana, alaivo i Absaloma zatovo ka ento miverina at\u1ef3.\u201d",
        "22": "Dia niondrika i Joaba ka niankohoka tamin\u2019ny tany. Ary nisaotra ny mpanjaka izy hoe: \u201cFantatry ny mpanomponao androany fa mahazo sitraka aminao aho, ry mpanjaka tompoko, satria nanaraka ny tenin\u2019ny mpanompony ny mpanjaka.\u201d",
        "23": "Dia nitsangana i Joaba ka nankany Gesora, ary nentiny ho any Jerosalema i Absaloma.",
        "24": "Hoy anefa ny mpanjaka: \u201cAoka izy ho any an-tranony, fa tsy mahazo mahita ny tavako izy.\u201d Dia nankany an-tranony i Absaloma, ka tsy nahita ny tavan\u2019ny mpanjaka.",
        "25": "Ary tsy nisy lehilahy tsara tarehy tahaka an\u2019i Absaloma teo amin\u2019ny Israely rehetra, eny, tsy nisy lehilahy nodokafana fatratra toa azy. Tsy nisy tsininy izy hatrany an-tampon-dohany ka hatrany am-paladiany.",
        "26": "Rehefa nohetezany ny volon-dohany, dia nolanjainy ka sekely roanjato * no lanjany araka ny vatomizana tao an-dapa. Noharatany mantsy ny lohany isaky ny faran\u2019ny taona, satria navesatra be taminy.",
        "27": "Ary i Absaloma niteraka telo lahy sy vavy iray atao hoe Tamara. Tsara tarehy be ilay zazavavy.",
        "28": "Ary nipetraka roa taona katroka tao Jerosalema i Absaloma, nefa tsy nahita ny tavan\u2019ny mpanjaka.",
        "29": "Koa nampiantso an\u2019i Joaba i Absaloma mba hirahiny ho any amin\u2019ny mpanjaka, nefa tsy nety tonga izy. Dia nampiantso fanindroany i Absaloma, nefa mbola tsy nety ihany izy.",
        "30": "Farany, dia hoy i Absaloma tamin\u2019ny mpanompony: \u201cHitanareo ilay tanin\u2019i Joaba mifanila amin\u2019ny ahy izay misy vary orza maniry? Mandehana dory!\u201d Dia nodoran\u2019ny mpanompon\u2019i Absaloma ilay tany.",
        "31": "Koa nankany an-tranon\u2019i Absaloma i Joaba, ka niteny taminy hoe: \u201cFa maninona ny taniko no nodoran\u2019ny mpanomponao?\u201d",
        "32": "Dia hoy i Absaloma tamin\u2019i Joaba: \u201cNaniraka olona tany aminao aho, hilaza hoe: \u2018Tongava at\u1ef3, mba hirahiko ho any amin\u2019ny mpanjaka, hanao hoe: \u201cInona fotsiny no nahatongavako avy any Gesora? Naleo ihany aho nijanona tany. Avelao aho hahita ny tavan\u2019ny mpanjaka, ka raha misy fahadisoako, dia aoka izy hamono ahy ho faty.\u201d\u2019\u201d",
        "33": "Koa nankao amin\u2019ny mpanjaka i Joaba ka niteny taminy. Dia nantsoin\u2019ny mpanjaka i Absaloma, ka nankao aminy. Ary niondrika teo anatrehan\u2019ny mpanjaka izy, ka niankohoka tamin\u2019ny tany teo anatrehany. Dia nanoroka an\u2019i Absaloma ny mpanjaka."
    },
    "15": {
        "1": "Taorian\u2019izany, dia nampanao kalesy ho an\u2019ny tenany i Absaloma. Ary nanana soavaly sy mpihazakazaka dimampolo lahy izy, nandeha teo alohany.",
        "2": "Ary nifoha maraina i Absaloma, ka nitsangana teo amoron\u2019ny lalana mankeo am-bavahady. Rehefa nisy olona nanana raharaha hoentina hotsaraina eo anatrehan\u2019ny mpanjaka, dia nantsoin\u2019i Absaloma izy ka nilazany hoe: \u201cAvy any aninona ianao?\u201d Dia hoy ilay olona: \u201cAvy amin\u2019ny iray amin\u2019ireo fokon\u2019ny Israely ny mpanomponao.\u201d",
        "3": "Dia hoy i Absaloma taminy: \u201cMarina sy ara-drariny ny adinao, nefa tsy misy olona notendren\u2019ny mpanjaka hihaino anao.\u201d",
        "4": "Hoy koa i Absaloma: \u201cRaha mba izaho mantsy no voatendry ho mpitsara eto amin\u2019ity tany ity, dia ho at\u1ef3 amiko izay olona manana ady sy raharaha hotsaraina, ka hotsaraiko ara-drariny izy!\u201d",
        "5": "Rehefa nisy koa nanatona mba hiankohoka teo anatrehany, dia natsotrany ny tanany ka noraisiny ilay olona sady norohany.",
        "6": "Toy izany foana no nataon\u2019i Absaloma tamin\u2019ny Israelita rehetra, izay nankany amin\u2019ny mpanjaka mba hotsaraina. Koa nambabo ny fon\u2019ny Israelita i Absaloma.",
        "7": "Rehefa tapitra ny efapolo taona, dia niteny tamin\u2019ny mpanjaka i Absaloma hoe: \u201cMba avelao aho hankany Hebrona hanefa ny voady nataoko tamin\u2019i Jehovah.",
        "8": "Fa nivoady ny mpanomponao, fony aho nipetraka tany Gesora any Syria, nanao hoe: \u2018Raha ampodin\u2019i Jehovah any Jerosalema tokoa aho, dia hanao fanompoana ho an\u2019i Jehovah.\u2019\u201d",
        "9": "Dia hoy ny mpanjaka taminy: \u201cMandehana soa aman-tsara \u00e0ry.\u201d Koa niainga ho any Hebrona i Absaloma.",
        "10": "Ary nandefa mpitsikilo nanerana ny foko rehetran\u2019ny Israely i Absaloma, hilaza hoe: \u201cRaha vao renareo ny feon\u2019ny anjombona, dia milaz\u00e0 hoe: \u2018Lasa mpanjaka ao Hebrona i Absaloma!\u2019\u201d",
        "11": "Ary nisy roanjato lahy avy ao Jerosalema lasa niaraka tamin\u2019i Absaloma. Nantsoina izy ireo dia nandeha, nefa tsy nanampo na inona na inona sady tsy nahalala na inona na inona.",
        "12": "Rehefa nanolotra ny sorona i Absaloma, dia nampanantsoiny koa i Ahitofela Gilonita, mpanolo-tsain\u2019i Davida, avy any Gilo tan\u00e0nany. Dia nihamafy hatrany ilay fikomiana, ary nihamaro hatrany ny mpomba an\u2019i Absaloma.",
        "13": "Ary nisy nilaza vaovao tamin\u2019i Davida, hoe: \u201cEfa babon\u2019i Absaloma hanaraka azy ny fon\u2019ny Israelita.\u201d",
        "14": "Koa avy hatrany dia hoy i Davida tamin\u2019ny mpanompony rehetra niaraka taminy tao Jerosalema: \u201cAndao handositra, fa tsy hahita fomba hialana amin\u2019i Absaloma intsony isika! Andao haingana, sao ho avy haingana izy ka hahatratra antsika, dia hataony mahita loza isika ary hasiany amin\u2019ny lelan-tsabatra ny tan\u00e0na!\u201d",
        "15": "Dia hoy ny mpanompon\u2019ny mpanjaka taminy: \u201cIndreto izahay mpanomponao, vonona hanao araka izay safidin\u2019ny mpanjaka tompoko.\u201d",
        "16": "Koa lasa ny mpanjaka, ary nanaraka azy ny ankohonany manontolo. Ary nanajanona vadikely folo ny mpanjaka, mba hikarakara ny trano.",
        "17": "Dia nanohy ny diany ny mpanjaka sy ny olona rehetra nanaraka azy. Ary nijanona kely tao Beti-meraka izy ireo.",
        "18": "Dia niampita teo anatrehan\u2019ny mpanjaka ny mpanompony rehetra. Niampita teo anatrehany koa ny Keretita rehetra sy ny Peletita rehetra ary ny Gatita rehetra, dia eninjato lahy izay efa nanaraka azy avy tany Gata.",
        "19": "Dia hoy ny mpanjaka tamin\u2019i Itahy Gatita: \u201cNahoana ianao no hiaraka aminay? Mandehana miverina, ary mitoera any amin\u2019ny mpanjaka, fa hafa firenena ianao sady voatery niala tany amin\u2019ny nisy anao.",
        "20": "Vao omaly ve ianao no tonga dia efa hoentiko mirenireny miaraka aminay sahady androany, hankany amin\u2019izay halehako? Mandehana miverina, ary ento miaraka aminao ireo rahalahinao. Dia haneho hatsaram-panahy feno fitiavana aminao anie i Jehovah, sady hasehony aminao koa anie fa mendri-pitokisana izy!\u201d",
        "21": "Hoy anefa i Itahy tamin\u2019ny mpanjaka: \u201cRaha mbola velona koa i Jehovah, ary raha mbola velona koa ny mpanjaka tompoko, dia any amin\u2019izay hisy ny mpanjaka tompoko no hisy ny mpanomponao koa, na ho faty na ho velona!\u201d",
        "22": "Dia hoy i Davida taminy: \u201cMandehana \u00e0ry miampita.\u201d Koa niampita i Itahy Gatita, mbamin\u2019ny olony rehetra sy ny zaza madinika rehetra niaraka taminy.",
        "23": "Ary nitomany mafy daholo ny mponin\u2019ilay tany. Dia niampita ny olona rehetra, fa ny mpanjaka kosa nitsangana teo amoron\u2019ny lohasaha falehan-driakan\u2019i Kidrona. Koa niampita teo amin\u2019ny lalana mankany an-tany efitra ny olona rehetra.",
        "24": "Teo koa i Zadoka, ary niaraka taminy ny Levita rehetra nilanja ny Vata misy ny fifanekena nataon\u2019Andriamanitra. Dia napetrak\u2019izy ireo teo akaikin\u2019i Abiatara ny Vata masin\u2019Andriamanitra, mandra-piampitan\u2019ny olona rehetra avy ao an-tan\u00e0na.",
        "25": "Hoy anefa ny mpanjaka tamin\u2019i Zadoka: \u201cEnto miverina ao an-tan\u00e0na ny Vata masin\u2019Andriamanitra. Fa raha mahazo sitraka amin\u2019i Jehovah aho, dia tsy maintsy hoentiny miverina koa ka havelany hahita an\u2019ilay Vata sy ny toerana misy azy.",
        "26": "Raha milaza kosa anefa izy hoe: \u2018Tsy sitrako ianao\u2019, dia int\u1ef3 aho, fa hekeko izay hataony amiko.\u201d",
        "27": "Hoy koa ny mpanjaka tamin\u2019i Zadoka mpisorona: \u201cTsy mpahita moa ianao? Miverena soa aman-tsara ao an-tan\u00e0na, ary ento miaraka aminareo izy roa lahy zanakareo, dia i Ahimaza zanakao sy Jonatana zanak\u2019i Abiatara.",
        "28": "Hijanonjanona eo amoron\u2019ny rano marivo fiampitana any an-tany efitra aho, mandra-pilazanareo vaovao amiko.\u201d",
        "29": "Koa nentin\u2019i Zadoka sy Abiatara niverina tao Jerosalema ny Vata masin\u2019Andriamanitra, ary nitoetra tao foana izy ireo.",
        "30": "Ary niakatra nanaraka an\u2019ilay fiakarana atao hoe Oliva i Davida, sady nitomany teny am-piakarana. Ary nisaron-doha izy sady nandeha tsy nanao kapa. Nisaron-doha koa ny olona rehetra niaraka taminy. Dia niakatra izy ireo sady nitomany teny am-piakarana.",
        "31": "Ary nisy nilaza tamin\u2019i Davida hoe: \u201cAnisan\u2019ireo miray tetika amin\u2019i Absaloma koa i Ahitofela.\u201d Dia hoy i Davida: \u201cJehovah \u00f4, mba ovao ho hadalana re ny torohevitr\u2019i Ahitofela e!\u201d",
        "32": "Rehefa tonga teny an-tampony i Davida, teo amin\u2019ny toerana fiankohofan\u2019ny olona tamin\u2019Andriamanitra, dia tonga hitsena azy i Hosay Arkita, ary rovitra ny akanjo lava nanaovany sady nihosim-bovoka ny lohany.",
        "33": "Hoy anefa i Davida taminy: \u201cRaha miampita miaraka amiko ianao, dia ho enta-mavesatra ho ahy.",
        "34": "Fa raha miverina ao an-tan\u00e0na kosa ianao, ka milaza amin\u2019i Absaloma hoe: \u2018Mpanomponao aho, ry Mpanjaka \u00f4! Efa mpanompon\u2019ny rainao aho tamin\u2019izany fotoana izany, fa mpanomponao kosa ankehitriny\u2019, dia hampandam\u00f2ka ny torohevitr\u2019i Ahitofela ianao, ka hanampy ahy.",
        "35": "Tsy miaraka aminao any moa i Zadoka sy Abiatara mpisorona? Koa lazao amin\u2019i Zadoka sy Abiatara mpisorona izay zavatra rehetra mety ho renao avy ao an-tranon\u2019ny mpanjaka.",
        "36": "Miaraka amin\u2019izy ireo ny zanany roa lahy, dia i Ahimaza zanak\u2019i Zadoka sy Jonatana zanak\u2019i Abiatara. Koa amin\u2019ny alalan\u2019izy roa lahy no handefasanareo at\u1ef3 amiko izay rehetra mety ho renareo.\u201d",
        "37": "Dia nankao an-tan\u00e0na i Hosay, naman\u2019i Davida. Ary niditra tao Jerosalema i Absaloma."
    },
    "16": {
        "1": "Rehefa tafahoatra kely an\u2019ilay tampom-piakarana i Davida, dia tonga nitsena azy i Ziba mpanompon\u2019i Mefiboseta, sady nitondra ampondra roa voaisy lasely. Ary teo ambonin\u2019ireo dia nisy mofo roanjato, sy mofo zato vita tamin\u2019ny voaloboka maina, sy mofo zato vita tamin\u2019ny voankazo masaka fahavaratra, ary divay eran\u2019ny siny lehibe.",
        "2": "Dia hoy ny mpanjaka tamin\u2019i Ziba: \u201cFa inona no dikan\u2019ireo zavatra entinao ireo?\u201d Ary hoy i Ziba: \u201cNy ampondra dia hitaingenan\u2019ny ankohonan\u2019ny mpanjaka, ny mofo sy ny voankazo masaka fahavaratra dia hohanin\u2019ny tovolahy, ary ny divay kosa hosotroin\u2019izay reraka any an-tany efitra.\u201d",
        "3": "Dia hoy ny mpanjaka: \u201cAry aiza ilay zanakalahin\u2019ny tomponao?\u201d Dia hoy i Ziba: \u201cAny Jerosalema izy, fa hoy izy: \u2018Haverin\u2019ny taranak\u2019Israely amiko izao ny fanjakan\u2019ny raiko.\u2019\u201d",
        "4": "Ary hoy ny mpanjaka: \u201cAnao ny zava-drehetra izay an\u2019i Mefiboseta.\u201d Dia hoy i Ziba: \u201cMiankohoka eto anatrehanao aho. Aoka hahazo sitraka aminao aho, ry mpanjaka tompoko.\u201d",
        "5": "Ary tonga hatrany Bahorima i Davida Mpanjaka. Dia nivoaka avy ao ny lehilahy iray anisan\u2019ny havan\u2019i Saoly. Simey no anarany, ary zanak\u2019i Gera izy. Nivoaka avy ao izy sady nanozona.",
        "6": "Dia nitora-bato an\u2019i Davida sy ny mpanompon\u2019i Davida Mpanjaka rehetra izy. Ary teo ankavanan\u2019ny mpanjaka sy teo ankaviany ny olona rehetra sy ny lehilahy mahery rehetra.",
        "7": "Ary sady nanozona i Simey no niteny hoe: \u201cNdeha mandeha any! Ndeha mandeha any, ry lehilahy mpandatsa-dra sady tsy manjary!",
        "8": "Natsingerin\u2019i Jehovah aminao ny heloka rehetra tamin\u2019ny nandatsahana ny ran\u2019ny ankohonan\u2019i Saoly, izay nodimbiasanao teo amin\u2019ny fanjakana. Atolotr\u2019i Jehovah eo an-tanan\u2019i Absaloma zanakao izao ny fanjakana. Koa hidiran-doza ianao, satria lehilahy mpandatsa-dra!\u201d",
        "9": "Farany dia hoy i Abisay zanak\u2019i Zeroia tamin\u2019ny mpanjaka: \u201cNahoana io alika maty io no avela hanozona ny mpanjaka tompoko? Mba avelao aho hankeny hanapaka ny lohany.\u201d",
        "10": "Hoy anefa ny mpanjaka: \u201cMisy zavatra iombonako aminareo angaha moa, ry zanak\u2019i Zeroia? Avelao izy hanozona, satria i Jehovah no niteny taminy hoe: \u2018Oz\u00f2ny i Davida!\u2019 Koa iza no tokony hiteny hoe: \u2018Nahoana ianao no nanao toy izao?\u2019\u201d",
        "11": "Hoy koa i Davida tamin\u2019i Abisay sy ny mpanompony rehetra: \u201cNy zanako naterako aza mifofo ny aiko, koa mainka fa izay Benjaminita! Avelao izy! Aleo izy hanozona, satria i Jehovah no niteny izany taminy.",
        "12": "Angamba hijery ny mason\u2019i Jehovah, dia hanao soa amiko indray i Jehovah, ka tsy hampanan-kery izao ozon\u2019i Simey androany izao.\u201d",
        "13": "Dia nanohy ny lalany i Davida sy ny olony, fa i Simey kosa nandeha tandrifiny teny amin\u2019ny tehezan-tendrombohitra, mba hanozona azy. Ary nandeha tandrifin\u2019i Davida izy, ka sady nitora-bato foana no nanipy vovoka be dia be.",
        "14": "Farany dia nijanona haka aina ny mpanjaka sy ny olona rehetra niaraka taminy, fa reraka.",
        "15": "Ary niditra tao Jerosalema i Absaloma sy ny olona rehetra, dia ny lehilahy israelita. Ary niaraka taminy i Ahitofela.",
        "16": "Raha vao tonga tao amin\u2019i Absaloma i Hosay Arkita, naman\u2019i Davida, dia hoy izy tamin\u2019i Absaloma: \u201cHo ela velona anie ny mpanjaka! Ho ela velona anie ny mpanjaka!\u201d",
        "17": "Dia hoy i Absaloma taminy: \u201cIzao ve no hatsaram-panahy feno fitiavana asehonao amin\u2019ny namanao? Fa nahoana ianao no tsy mba nandeha niaraka tamin\u2019ny namanao?\u201d",
        "18": "Ary hoy i Hosay: \u201cTsy niaraka taminy aho, fa izay nofidin\u2019i Jehovah sy izao vahoaka izao ary ny lehilahy israelita rehetra, no ho tompoko, ary hitoetra miaraka aminy aho.",
        "19": "Mbola averiko indray hoe: Iza no hotompoiko? Tsy eto anatrehan\u2019ny zanany ve? Tahaka ny nanompoako teo anatrehan\u2019ny rainao, no hanompoako eto anatrehanao koa.\u201d",
        "20": "Dia hoy i Absaloma tamin\u2019i Ahitofela: \u201cMba manomeza soso-kevitra ianareo. Inona no hataontsika?\u201d",
        "21": "Ary hoy i Ahitofela taminy: \u201cManaova firaisana amin\u2019ireo vadikelin-drainao, izay najanony hikarakara ny trano. Dia ho ren\u2019ny Israely rehetra fa nataonao izay hankahalan\u2019ny rainao anao, ka hahery ny tanan\u2019izay rehetra momba anao.\u201d",
        "22": "Koa nananganan\u2019izy ireo tranolay teo an-tampon-trano i Absaloma, ka nanao firaisana tamin\u2019ireo vadikelin-drainy teo imason\u2019ny Israely rehetra.",
        "23": "Ary toy ny hoe torohevitra azo rehefa nanontany an\u2019Andriamanitra, ny torohevitra nomen\u2019i Ahitofela tamin\u2019izany andro izany. Na tamin\u2019i Davida na tamin\u2019i Absaloma, dia toy izany ny torohevitra rehetra nomen\u2019i Ahitofela."
    },
    "17": {
        "1": "Ary hoy i Ahitofela tamin\u2019i Absaloma: \u201cMba avelao aho hifidy lehilahy roa arivo sy iray alina, ka handeha hanenjika an\u2019i Davida anio alina.",
        "2": "Dia hotafihiko izy rehefa reraka sy miraviravy tanana, ka hampihorohoroiko. Dia handositra ny olona rehetra miaraka aminy, ary hamely ny mpanjaka aho, rehefa izy irery sisa no tavela.",
        "3": "Ary aoka hoentiko miverina at\u1ef3 aminao ny olona rehetra. Miankina amin\u2019izay manjo an\u2019ilay lehilahy tadiavinao mantsy, no hiverenan\u2019izy rehetra. Dia handry feizay ny olona rehetra.\u201d",
        "4": "Ary nankasitrahan\u2019i Absaloma sy ny anti-panahy rehetran\u2019ny Israely izany teny izany.",
        "5": "Hoy anefa i Absaloma: \u201cAntsoy koa i Hosay Arkita, azafady, mba hohenointsika izay lazainy.\u201d",
        "6": "Koa nankao amin\u2019i Absaloma i Hosay. Ary hoy i Absaloma taminy: \u201cIzany no nolazain\u2019i Ahitofela, ka hanaraka ny teniny ve isika? Raha tsia, dia mba mitenena ianao.\u201d",
        "7": "Dia hoy i Hosay taminy: \u201cTsy tsara ny torohevitra nomen\u2019i Ahitofela tamin\u2019ity indray mandeha ity!\u201d",
        "8": "Hoy koa i Hosay: \u201cFantatrao tsara fa mahery ny rainao sy ny olony, ary tezitra toy ny orsavavy very anaka any an-tsaha izao ry zareo. Miaramila mpiady koa ny rainao, ka tsy hatory miaraka amin\u2019ny vahoaka.",
        "9": "Miafina any an-davaka izy izao na any an-toeran-kafa. Ary raha izy no manafika voalohany, dia hiely ny resaka hoe: \u2018Resy ny mpanaraka an\u2019i Absaloma!\u2019",
        "10": "Koa halemin\u2019ny tahotra na dia ny olona mahery fo, izay manana fo toy ny fon\u2019ny liona aza. Fantatry ny Israely rehetra mantsy fa lehilahy mahery ny rainao, ary toy izany koa ireo lehilahy mahery fo miaraka aminy.",
        "11": "Koa izao no torohevitra omeko: Aleo hangonina at\u1ef3 aminao ny Israely rehetra hatrany Dana ka hatrany Beri-sheba, izay maro be toy ny fasika eny amoron-dranomasina, ary ianao mihitsy koa no ho any an\u2019ady.",
        "12": "Ary hanafika an-drainao any amin\u2019izay toerana azo antoka fa hahitana azy isika, ka hirotsaka aminy toy ny ando mirotsaka amin\u2019ny tany. Dia tsy hisy hiangana ry zareo, na izy na ny olona rehetra miaraka aminy.",
        "13": "Ary raha mandositra mankany amin\u2019ny tan\u00e0na iray izy, dia hitondran\u2019ny Israely rehetra tady izany tan\u00e0na izany, ka hotaritaritintsika midina any amin\u2019ny lohasaha falehan-driaka. Dia tsy hisy na vatokilonjy iray aza ho tavela ao amin\u2019ilay tan\u00e0na.\u201d",
        "14": "Dia hoy i Absaloma sy ny lehilahy israelita rehetra: \u201cTsara noho ny torohevitr\u2019i Ahitofela ny an\u2019i Hosay Arkita!\u201d I Jehovah anefa no efa nanapa-kevitra ny hampandam\u00f2ka ny torohevitr\u2019i Ahitofela, na dia tsara aza ilay izy, mba hampidiran\u2019i Jehovah loza amin\u2019i Absaloma.",
        "15": "Ary hoy i Hosay tamin\u2019i Zadoka sy Abiatara mpisorona: \u201cIzany sy izany no torohevitra nomen\u2019i Ahitofela an\u2019i Absaloma sy ny anti-panahin\u2019ny Israely. Ary izao sy izao kosa no nomeko.",
        "16": "Koa maniraha olona haingana hilaza amin\u2019i Davida hoe: \u2018Aza mitoetra eny amin\u2019ny lemaka karakaina any an-tany efitra anio alina fa miampit\u00e0, sao ho ripaka ny mpanjaka sy ny olona rehetra miaraka aminy.\u2019\u201d",
        "17": "Ary nijoro teo En-rogela i Jonatana sy Ahimaza, satria tsy sahy niseho tao an-tan\u00e0na. Koa nisy mpanompovavy lasa niteny tamin\u2019izy roa lahy. Dia lasa izy ireo, satria tsy maintsy hilaza amin\u2019i Davida Mpanjaka.",
        "18": "Nisy tovolahy iray anefa nahita azy ireo ka niteny tamin\u2019i Absaloma. Koa lasa haingana izy roa lahy, ary tonga tany an-tranon\u2019ny lehilahy iray tao Bahorima. Nanana lavadrano teo an-tokotaniny ralehilahy, ka nidina tao anatin\u2019io izy roa lahy.",
        "19": "Avy eo dia namelatra zavatra asarona ny vavan\u2019ilay lavadrano ny vadin-dralehilahy. Navangongony teo amin\u2019ilay sarony koa ny voam-bary mbola tsy voatoto tsara. Ary tsy nisy nahafantatra izany.",
        "20": "Dia tonga tao an-tranon-dravehivavy ny mpanompon\u2019i Absaloma, ka niteny hoe: \u201cAiza i Ahimaza sy Jonatana?\u201d Dia hoy ravehivavy: \u201cNandalo teto ry zareo, dia lasa any amin\u2019ny renirano any.\u201d Ary nitady azy roa lahy foana izy ireo fa tsy nahita, ka lasa niverina tany Jerosalema.",
        "21": "Rehefa lasa izy ireo, dia nivoaka avy tao amin\u2019ilay lavadrano izy roa lahy, ka lasa niteny tamin\u2019i Davida Mpanjaka hoe: \u201cMandehana haingana ianareo miampita ny renirano, fa izao no torohevitr\u2019i Ahitofela hamelezana anareo.\u201d",
        "22": "Avy hatrany dia niainga i Davida sy ny olona rehetra niaraka taminy, ka niampita ny Reniranon\u2019i Jordana mandra-pahazavan\u2019ny andro. Koa tsy nisy olona tsy tafita an\u2019i Jordana na iray aza.",
        "23": "Ary hitan\u2019i Ahitofela fa tsy narahina ny toroheviny, dia nasiany lasely ny ampondra, ka lasa nankany an-tranony tany an-tan\u00e0nany izy. Ary namela hafatra tamin\u2019ny ankohonany izy, dia nananton-tena ka maty. Koa nalevina tao amin\u2019ny fasan-drazany izy.",
        "24": "Ary tonga tany Mahanaima i Davida, fa i Absaloma sy ny lehilahy israelita rehetra niaraka taminy kosa niampita an\u2019i Jordana.",
        "25": "Ary i Amasa no notendren\u2019i Absaloma ho lehiben\u2019ny tafika hisolo an\u2019i Joaba. I Amasa dia zanak\u2019ilay lehilahy israelita atao hoe Jitra, izay nanao firaisana tamin\u2019i Abigaila, zanakavavin\u2019i Nahasy sady rahavavin\u2019i Zeroia renin\u2019i Joaba.",
        "26": "Ary nitoby tany Gileada ny Israely sy Absaloma.",
        "27": "Ary raha vao tonga tao Mahanaima i Davida, dia indreo ry Soby zanak\u2019i Nahasy avy any Raban\u2019ny taranak\u2019i Amona, sy Makira zanak\u2019i Amiela avy any Lo-debara, ary Barzilay Gileadita avy any Rogelima.",
        "28": "Nitondra fandriana sy koveta ary vilany tany izy ireo, ary koa varimbazaha sy vary orza sy lafarinina sy voam-bary natono sy tsaramaso be sy lantihy ary voam-bary nasaly.",
        "29": "Ary tantely sy dibera sy ondry ary fromazy vita tamin\u2019ny rononon\u2019omby, no naroson\u2019izy ireo hohanin\u2019i Davida sy ny olona niaraka taminy. Hoy mantsy izy ireo: \u201cNoana sy reraka ary mangetaheta ny olona tany an-tany efitra.\u201d"
    },
    "18": {
        "1": "Ary nanisa ny olona niaraka taminy i Davida, ka nanendry lehiben\u2019ny arivo sy lehiben\u2019ny zato hifehy an\u2019ireo.",
        "2": "Dia nalefan\u2019i Davida ny olona, ka ny ampahatelony nataony teo ambany fitarihan\u2019i Joaba, ny ampahatelony kosa teo ambany fitarihan\u2019i Abisay zanak\u2019i Zeroia, rahalahin\u2019i Joaba, ary ny ampahatelony teo ambany fitarihan\u2019i Itahy Gatita. Ary hoy ny mpanjaka tamin\u2019ny olona: \u201cHiaraka aminareo koa aho.\u201d",
        "3": "Hoy anefa izy ireo: \u201cAza mandeha ianao. Fa raha izahay no mandositra, dia tsy hiraharaha anay ry zareo. Ary raha ny antsasany aminay aza no maty, dia tsy hiraharaha anay ry zareo, satria ny iray alina aminay no mitovy aminao. Fa aleo ihany ianao manampy anay avy eto an-tan\u00e0na.\u201d",
        "4": "Koa hoy ny mpanjaka: \u201cIzay sitrakareo \u00e0ry no hataoko.\u201d Dia nijoro teo anilan\u2019ny vavahady ny mpanjaka, fa ny olona rehetra kosa nivoaka nanao antokony, ka nisy zato na arivo ny antokony tsirairay.",
        "5": "Ary nandidy an\u2019i Joaba sy Abisay ary Itahy ny mpanjaka, nanao hoe: \u201cMoramora ihany ianareo amin\u2019i Absaloma zatovo, noho ny amiko.\u201d Dia ren\u2019ny olon-drehetra ny nandidian\u2019ny mpanjaka ny lehibe rehetra ny amin\u2019i Absaloma.",
        "6": "Ary nankany an-tsaha ny olona mba hifanandrina tamin\u2019ny Israely. Dia raikitra ny ady, tao amin\u2019ny alan\u2019i Efraima.",
        "7": "Farany dia resy teo anoloan\u2019ny mpanompon\u2019i Davida ny vahoakan\u2019Israely, ka maro be no ripaka tamin\u2019iny andro iny, dia lehilahy roa alina.",
        "8": "Niely nanerana ny faritra taza-maso ny ady. Ary ny olona matin\u2019ny ala dia maro noho ny matin-tsabatra, tamin\u2019iny andro iny.",
        "9": "Farany dia sendra ny mpanompon\u2019i Davida i Absaloma. Nitaingina ramole i Absaloma tamin\u2019izay. Dia nandeha teo ambanin\u2019ny sampantsampan\u2019ny hazo iray makadiry ilay ramole, ka nisaringotra tamin\u2019ilay hazobe ny lohan\u2019i Absaloma. Koa nikiraviravy teo anelanelan\u2019ny lanitra sy ny tany izy, fa lasa kosa ilay ramole nitaingenany.",
        "10": "Nisy lehilahy nahita an\u2019izany ka nilaza tamin\u2019i Joaba hoe: \u201cHitako mihantona ar\u1ef3 amin\u2019ny hazobe ar\u1ef3 i Absaloma.\u201d",
        "11": "Dia hoy i Joaba tamin\u2019ilay lehilahy nilaza izany: \u201cHitanao izy, koa nahoana no tsy novonoinao ho faty hidaboka amin\u2019ny tany? Dia ho nomeko farantsa volafotsy folo sy fehikibo iray ianao.\u201d",
        "12": "Hoy anefa ralehilahy: \u201cNa farantsa volafotsy arivo aza no lanjaina ka hatolotra ahy, dia tsy haninjitra ny tanako hamely ny zanaky ny mpanjaka aho. Fa teo anatrehanay no nandidian\u2019ny mpanjaka anao sy Abisay ary Itahy, nanao hoe: \u2018Samia ianareo mitandrina mba tsy hisy zavatra hanjo an\u2019i Absaloma zatovo.\u2019",
        "13": "Raha nanao izany aho, dia ho nivadika tamin\u2019i Absaloma, nefa tsy ho azo afenina amin\u2019ny mpanjaka ny zava-drehetra. Hihatakataka fotsiny anefa ianao amin\u2019izay.\u201d",
        "14": "Ary hoy i Joaba: \u201cTsy handany andro aminao eto aho.\u201d Koa naka lefona kely telo i Joaba, ka natsatony tamin\u2019ny fon\u2019i Absaloma, raha iny izy mbola velona teo afovoan\u2019ilay hazobe iny.",
        "15": "Ary nisy mpanompo folo mpitondra ny fitaovam-piadian\u2019i Joaba, tonga nihodidina an\u2019i Absaloma ka namely azy, mba hamono azy ho faty.",
        "16": "Dia notsofin\u2019i Joaba ny anjombona, mba hiverenan\u2019ny olona tsy hanenjika ny Israely intsony. Koa nosakanan\u2019i Joaba ny olona.",
        "17": "Farany dia nalain\u2019izy ireo i Absaloma ka natsipiny tao anaty lavaka lehibe iray tany an\u2019ala, ary nananganany antontam-bato lehibe teo amboniny. Fa ny Israely rehetra kosa samy nandositra tany an-tranony avy.",
        "18": "Fahavelony, dia naka tsangambato iray i Absaloma ka natsangany ho an\u2019ny tenany. Ary ao amin\u2019ny Lemaka Ivan\u2019ny Mpanjaka izany. Fa hoy izy: \u201cTsy manan-janakalahy hamelo-maso ny anarako aho.\u201d Koa nampitondrainy ny anarany ilay tsangambato, izay mbola antsoina hoe Tsangambaton\u2019i Absaloma mandraka androany.",
        "19": "Ary hoy i Ahimaza zanak\u2019i Zadoka: \u201cMba avelao re aho hihazakazaka hilaza ny vaovao amin\u2019ny mpanjaka, fa efa nitsara azy i Jehovah mba hanafaka azy eo an-tanan\u2019ny fahavalony.\u201d",
        "20": "Hoy anefa i Joaba: \u201cTsy mpitondra vaovao ianao anio. Amin\u2019ny andro hafa ianao no hitondra vaovao, fa tsy anio, satria maty ny zanaky ny mpanjaka.\u201d",
        "21": "Ary hoy i Joaba tamin\u2019ny Kosita iray: \u201cMandehana, lazao amin\u2019ny mpanjaka izay efa hitanao.\u201d Dia niankohoka teo anatrehan\u2019i Joaba ilay Kosita ka lasa nihazakazaka.",
        "22": "Ary hoy indray i Ahimaza zanak\u2019i Zadoka tamin\u2019i Joaba: \u201cTsy maninona izay hitranga, fa mba avelao koa re aho hihazakazaka hanaraka an\u2019ilay Kosita.\u201d Hoy anefa i Joaba: \u201cFa nahoana ianao, anaka, no tsy maintsy hihazakazaka nefa tsisy vaovao holazainao akory?\u201d",
        "23": "Mbola hoy ihany anefa izy: \u201cTsy maninona izay hitranga, fa avelao aho hihazakazaka.\u201d Koa hoy i Joaba: \u201cMandehana \u00e0ry!\u201d Dia nihazakazaka nanaraka ny lalana mamakivaky ny Faritr\u2019i Jordana i Ahimaza, ka voasongony ilay Kosita.",
        "24": "Nipetraka teo anelanelan\u2019ny vavahady roa i Davida tamin\u2019izay. Ary nankeny an-tampon\u2019ilay vavahady teo amin\u2019ny manda ny mpitily. Dia nanopy ny masony izy ka nahatazana lehilahy nihazakazaka.",
        "25": "Koa niantso mafy ilay mpiambina mba hampandre ny mpanjaka. Dia hoy ny mpanjaka: \u201cRaha irery izy, dia manam-baovao holazaina.\u201d Ary nihananatona ihany ilay lehilahy.",
        "26": "Nahatazana lehilahy hafa nihazakazaka koa ilay mpiambina. Koa nantsoiny ny mpiandry vavahady, ka nilazany hoe: \u201cIny koa misy lehilahy hafa mihazakazaka!\u201d Dia hoy ny mpanjaka: \u201cMpitondra vaovao koa izany.\u201d",
        "27": "Ary hoy ilay mpiambina: \u201cToy ny fihazakazak\u2019i Ahimaza zanak\u2019i Zadoka no fahitako ny fihazakazak\u2019ilay voalohany.\u201d Dia hoy ny mpanjaka: \u201cLehilahy tsara fanahy izy, ka tsy maintsy ho vaovao tsara no entiny.\u201d",
        "28": "Farany dia niantso i Ahimaza ka niteny tamin\u2019ny mpanjaka hoe: \u201cNizotra tsara ny zava-drehetra!\u201d Dia niankohoka tamin\u2019ny tany teo anatrehan\u2019ny mpanjaka izy, ka nanao hoe: \u201cHisaorana anie i Jehovah Andriamanitrao, izay nanolotra an\u2019ireo olona nanainga tanana hikomy tamin\u2019ny mpanjaka tompoko!\u201d",
        "29": "Hoy anefa ny mpanjaka: \u201cTsy maninona ve i Absaloma zatovo?\u201d Dia hoy i Ahimaza: \u201cNahita sahotaka be aho tamin\u2019ny fotoana nanirahan\u2019i Joaba an\u2019ir\u1ef3 mpanompon\u2019ny mpanjaka ir\u1ef3 sy izaho mpanomponao, fa tsy fantatro hoe nisy inona.\u201d",
        "30": "Koa hoy ny mpanjaka: \u201cMihataha kely \u00e0ry manketsy.\u201d Dia nihataka kely izy ka tsy nihetsika teo.",
        "31": "Ary iny fa tonga ilay Kosita, ka niteny hoe: \u201cAoka ny mpanjaka tompoko hihaino ny vaovao, fa i Jehovah efa nitsara anao androany, mba hanafaka anao eo an-tanan\u2019izay rehetra mitsangana hanohitra anao.\u201d",
        "32": "Hoy anefa ny mpanjaka tamin\u2019ilay Kosita: \u201cTsy maninona ve i Absaloma zatovo?\u201d Dia hoy ilay Kosita: \u201cHo tahaka an\u2019iny zatovo iny anie ny fahavalon\u2019ny mpanjaka tompoko sy izay rehetra nitsangana hanisy ratsy anao!\u201d",
        "33": "Dia nivadi-po ny mpanjaka ka niakatra tao amin\u2019ilay efitra teo ambony vavahady, ary nitomany. Ary hoy izy teny am-pandehanana: \u201cRy Absaloma zanako, ry zanako, ry Absaloma zanako \u00f4! Inay anie aho maty nisolo anao, ry Absaloma zanako, ry zanako \u00f4!\u201d"
    },
    "19": {
        "1": "Dia nisy nilaza tamin\u2019i Joaba hoe: \u201cMitomany ny mpanjaka sady misaona an\u2019i Absaloma.\u201d",
        "2": "Koa nanjary fisaonana ho an\u2019ny olona rehetra ny famonjena tamin\u2019iny andro iny, satria ren\u2019izy ireo tamin\u2019iny andro iny hoe: \u201cMalahelo an-janany ny mpanjaka.\u201d",
        "3": "Dia nitsaitsaika nankao an-tan\u00e0na ny olona tamin\u2019iny andro iny, toy ny fitsaitsaikan\u2019ny olona menatra fa nandositra avy tany an\u2019ady.",
        "4": "Ary nanarona ny tavany ny mpanjaka sady niantsoantso mafy hoe: \u201cRy Absaloma zanako! Ry Absaloma zanako, ry zanako \u00f4!\u201d",
        "5": "Farany, dia nankao amin\u2019ny mpanjaka tao an-trano i Joaba ka niteny hoe: \u201cEfa nataonao izay hampahamenatra ny mpanomponao rehetra androany, dia ireo namonjy ny ainao androany, sy ny ain\u2019ny zanakao lahy sy ny zanakao vavy sy ny vadinao ary ny vadikelinao,",
        "6": "satria tia an\u2019izay mankahala anao ianao ary mankahala an\u2019izay tia anao. Fa efa nasehonao androany fa tsinontsinona aminao ireo lehibe sy ireo mpanompo. Fantatro tsara mantsy androany fa raha velona teo i Absaloma ary maty kosa izahay rehetra, dia izany no sitrakao.",
        "7": "Koa mivoaha ka omeo toky ny mpanomponao. Fa mianiana amin\u2019ny anaran\u2019i Jehovah aho fa raha tsy mivoaka ianao, dia tsy hisy olona hiara-mitoetra aminao eto anio alina. Ary izany dia ho ratsy lavitra ho anao, mihoatra noho ny zava-dratsy rehetra nanjo anao hatramin\u2019ny fahazazanao ka hatramin\u2019izao.\u201d",
        "8": "Koa nandeha nipetraka teo am-bavahady ny mpanjaka. Dia nilazana ny olona rehetra hoe: \u201cMipetraka eo am-bavahady ny mpanjaka.\u201d Ary tonga teo anatrehan\u2019ny mpanjaka izy rehetra. Fa ny Israely kosa samy nandositra nankany an-tranony avy.",
        "9": "Ary nifanditra ny olona rehetra tany amin\u2019ny foko rehetran\u2019ny Israely, ka nanao hoe: \u201cNy mpanjaka no namonjy antsika teo am-pelatanan\u2019ny fahavalontsika, ary izy no namonjy antsika teo am-pelatanan\u2019ny Filistinina. Ary efa niala teto amin\u2019ny tanintsika izy mba handositra an\u2019i Absaloma.",
        "10": "I Absaloma izay nohosorantsika hifehy antsika anefa ity maty tany an\u2019ady. Koa nahoana ianareo no tsy manao na inona na inona mba hampodiana ny mpanjaka?\u201d",
        "11": "Ary naniraka olona nankany amin\u2019i Zadoka sy Abiatara mpisorona i Davida Mpanjaka, hilaza hoe: \u201cTeneno ny anti-panahin\u2019i Joda hoe: \u2018Nahoana ianareo indray no ho farany amin\u2019ny fampodiana ny mpanjaka any an-tranony, nefa ny tenin\u2019ny Israely rehetra efa tonga tao amin\u2019ny mpanjaka tao an-tranony?",
        "12": "Rahalahiko ianareo, ary taolako sy nofoko. Koa nahoana ianareo no ho farany amin\u2019ny fampodiana ny mpanjaka?\u2019",
        "13": "Teneno koa i Amasa hoe: \u2018Tsy taolako sy nofoko moa ianao? Hofaizin\u2019Andriamanitra anie aho, * ary mihoatra noho izany aza, raha tsy ho lehiben\u2019ny tafika eo anatrehako foana ianao, ho solon\u2019i Joaba!\u2019\u201d",
        "14": "Koa nataony izay haharesy lahatra ny olona rehetra anisan\u2019ny fokon\u2019i Joda, ka dia toy ny olona iray izy rehetra. Dia nampilaza tamin\u2019ny mpanjaka izy ireo hoe: \u201cModia ianao sy ny mpanomponao rehetra.\u201d",
        "15": "Koa nandeha nody ny mpanjaka, ka tonga hatreo amin\u2019ny Reniranon\u2019i Jordana. Ary tonga tany Gilgala ny Joda mba hitsena ny mpanjaka sy hitondra azy hiampita an\u2019i Jordana.",
        "16": "Ary i Simey, zanak\u2019i Gera Benjaminita, avy any Bahorima, dia nidina haingana niaraka tamin\u2019ireo lehilahy anisan\u2019ny fokon\u2019i Joda mba hitsena an\u2019i Davida Mpanjaka.",
        "17": "Ary nisy arivo lahy avy amin\u2019ny fokon\u2019i Benjamina niaraka taminy. Niaraka taminy koa i Ziba mpanompon\u2019ny ankohonan\u2019i Saoly, mbamin\u2019ny zanany dimy ambin\u2019ny folo lahy sy ny mpanompony roapolo. Ary tonga soa aman-tsara teo Jordana, talohan\u2019ny mpanjaka izy ireo.",
        "18": "Dia niampita teo amin\u2019ny rano marivo fiampitana i Ziba, mba hitondra ny ankohonan\u2019ny mpanjaka hiampita ary hanao izay sitrany. Ary niankohoka teo anatrehan\u2019ny mpanjaka i Simey zanak\u2019i Gera, rehefa iny hiampita an\u2019i Jordana iny indrindra ny mpanjaka.",
        "19": "Ary hoy izy tamin\u2019ny mpanjaka: \u201cAoka tsy hataon\u2019ny tompoko ho meloka aho, ary aoka tsy hotsarovanao ny ratsy nataon\u2019ny mpanomponao tamin\u2019ilay andro nialan\u2019ny mpanjaka tany Jerosalema, mba tsy hifantoka amin\u2019izany ny fon\u2019ny mpanjaka.",
        "20": "Fa fantatry ny mpanomponao tsara fa izaho no nanota. Koa izaho androany no voalohany tonga tamin\u2019ny taranak\u2019i Josefa rehetra, mba hidina hitsena ny mpanjaka tompoko.\u201d",
        "21": "Niteny avy hatrany i Abisay zanak\u2019i Zeroia hoe: \u201cTsy tokony hovonoina ho faty ve i Simey noho izy nanao izany ka nanozona ny voahosotr\u2019i Jehovah?\u201d",
        "22": "Hoy anefa i Davida: \u201cMisy zavatra iombonako aminareo angaha moa, ry zanak\u2019i Zeroia, no ho mpanohitra ahy ianareo anio? Hisy olona hovonoina ho faty ve eto amin\u2019ny Israely anio? Angaha moa tsy fantatro tsara fa efa mpanjakan\u2019ny Israely aho izao?\u201d",
        "23": "Dia hoy ny mpanjaka tamin\u2019i Simey: \u201cTsy ho faty ianao.\u201d Ary nianiana taminy ny mpanjaka.",
        "24": "Ary nidina hitsena ny mpanjaka i Mefiboseta zafikelin\u2019i Saoly. Ary tsy nanasa tongotra izy, na nikarakara volombava, na nanasa akanjo, hatramin\u2019ilay andro nandehanan\u2019ny mpanjaka ka hatramin\u2019ilay andro nahatongavany soa aman-tsara.",
        "25": "Rehefa tonga tao Jerosalema izy mba hitsena ny mpanjaka, dia hoy ny mpanjaka taminy: \u201cNaninona ianao no tsy nandeha niaraka tamiko, ry Mefiboseta?\u201d",
        "26": "Dia hoy izy: \u201cNy mpanompoko no namitaka ahy, ry mpanjaka tompoko. Fa hoy ny mpanomponao: \u2018Aleo aho hanisy lasely ny ampondravavy hotaingenako, mba handehanako hiaraka amin\u2019ny mpanjaka.\u2019 Malemy tongotra mantsy ny mpanomponao.",
        "27": "Dia nendrikendrehiny tamin\u2019ny mpanjaka tompoko ny mpanomponao. Toy ny anjelin\u2019Andriamanitra anefa ny mpanjaka tompoko, koa ataovy izay hitanao fa mety.",
        "28": "Afaka namono ho faty ny ankohonan-draiko manontolo ny mpanjaka tompoko, nefa dia napetrakao ho isan\u2019ireo mihinana eo an-databatrao ny mpanomponao. Koa inona intsony moa no zo ananako, ka mbola hitarainako amin\u2019ny mpanjaka?\u201d",
        "29": "Hoy anefa ny mpanjaka: \u201cNahoana ianao no mbola miteny ihany? Izao no teniko: Hifampizaranao sy Ziba ny tany.\u201d",
        "30": "Dia hoy i Mefiboseta tamin\u2019ny mpanjaka: \u201cAleo alainy izy manontolo, fa ny mpanjaka tompoko aza efa tonga soa aman-tsara at\u1ef3 an-tranony.\u201d",
        "31": "Ary nidina avy any Rogelima i Barzilay Gileadita, mba ho any Jordana miaraka amin\u2019ny mpanjaka, ka hanatitra azy hatreo Jordana.",
        "32": "Efa antitra be i Barzilay, fa efa valopolo taona izy. Ary namatsy sakafo ny mpanjaka izy, fony nitoetra tany Mahanaima ny mpanjaka. Mpanankarem-be mantsy izy.",
        "33": "Koa hoy ny mpanjaka taminy: \u201cAndao hiampita miaraka amiko, dia hiara-misakafo amiko any Jerosalema ianao.\u201d",
        "34": "Hoy anefa i Barzilay: \u201cMbola hisy firy taona moa ny hiainako, no hiara-miakatra amin\u2019ny mpanjaka ho any Jerosalema aho?",
        "35": "Efa valopolo taona aho izao. Mbola afaka manavaka ny tsara sy ny ratsy angaha aho? Sa izaho mpanomponao mbola mahafantatra ny tsiron\u2019izay haniko sy sotroiko, na mbola afaka mandre ny feon\u2019ny mpihira lahy sy vavy? Koa nahoana ny mpanomponao no ho enta-mavesatra ho an\u2019ny mpanjaka tompoko?",
        "36": "Halaviran-dalana kely fotsiny hatreto Jordana no nanateran\u2019ny mpanomponao ny mpanjaka. Koa nahoana ny mpanjaka no hanome ahy izany valisoa izany?",
        "37": "Avelao ny mpanomponao hody, raha sitrakao, ary aoka aho ho faty any an-tan\u00e0nako, any akaikin\u2019ny fasan\u2019ny raiko sy ny reniko. Fa io kosa i Kimama mpanomponao. Aoka izy hiampita miaraka amin\u2019ny mpanjaka tompoko, ary ataovy aminy izay hitanao fa mety.\u201d",
        "38": "Koa hoy ny mpanjaka: \u201cHiampita miaraka amiko \u00e0ry i Kimama, ary hataoko aminy izay sitrakao. Ary izay rehetra tianao hataoko, dia hataoko ho anao.\u201d",
        "39": "Dia niampita an\u2019i Jordana ny olona rehetra, ary niampita koa ny mpanjaka. Ary nanoroka sy nitso-drano an\u2019i Barzilay ny mpanjaka. Dia nody tany amin\u2019ny toerana nisy azy i Barzilay.",
        "40": "Rehefa niampita ho eny Gilgala ny mpanjaka, dia niara-niampita taminy i Kimama sy ny olona rehetra anisan\u2019ny fokon\u2019i Joda ary ny antsasaky ny vahoakan\u2019Israely, mba hitondra ny mpanjaka hiampita.",
        "41": "Ary indreny ny lehilahy israelita rehetra fa nankeo amin\u2019ny mpanjaka, ka niteny taminy hoe: \u201cNahoana ny rahalahinay anisan\u2019ny fokon\u2019i Joda no nitondra anao an-tsokosoko, ka nentiny niampita an\u2019i Jordana ny mpanjaka sy ny ankohonany ary ny olon\u2019i Davida rehetra miaraka aminy?\u201d",
        "42": "Dia namaly an\u2019ireo Israelita ny lehilahy rehetra anisan\u2019ny fokon\u2019i Joda, nanao hoe: \u201cSatria havanay akaiky ny mpanjaka. Ary inona moa no mahatezitra anareo amin\u2019izany? Angaha ny sakafonay nisy niantohan\u2019ny mpanjaka, sa nisy fanomezana nentina ho anay?\u201d",
        "43": "Hoy anefa ny navalin\u2019ny Israelita an\u2019ireo anisan\u2019ny fokon\u2019i Joda: \u201cManana anjara folo amin\u2019ny fanjakana izahay, ka mihoatra noho ny anareo ny zonay raha ny amin\u2019i Davida. Koa nahoana ianareo no nanao tsinontsinona anay, ary nahoana no tsy izahay no voalohany nampody ny mpanjakantsika?\u201d Henjana kokoa noho ny tenin\u2019ny Israelita anefa ny tenin\u2019ireo anisan\u2019ny fokon\u2019i Joda."
    },
    "20": {
        "1": "Ary nisy lehilahy tsy manjary iray teo. Sheba no anarany, ary zanak\u2019i Bikry Benjaminita izy. Nitsoka anjombona izy ka niteny hoe: \u201cTsy manana anjara amin\u2019i Davida na lova eo amin\u2019ny zanak\u2019i Jese isika. Koa samia mankany amin\u2019ny andriamaniny avy, ry Israely \u00f4!\u201d",
        "2": "Dia niakatra ny lehilahy israelita rehetra ka tsy nanaraka an\u2019i Davida intsony, fa nanaraka an\u2019i Sheba zanak\u2019i Bikry. Ireo lehilahy anisan\u2019ny fokon\u2019i Joda kosa anefa nifikitra tamin\u2019ny mpanjakany, hatrany amin\u2019ny Reniranon\u2019i Jordana ka hatrany Jerosalema.",
        "3": "Farany dia tonga tany an-tranony tany Jerosalema i Davida. Ary nalain\u2019ny mpanjaka ireo vehivavy folo vadikeliny, izay najanony hikarakara ny trano, ka napetrany tao amin\u2019ny trano iray voambina. Nomeny sakafo foana anefa izy ireo. Ary tsy nanao firaisana tamin\u2019izy ireo intsony izy, fa nohidiana tao an-trano ireo mandra-pahafatiny, ka lasa mpitondratena nefa tsy maty vady akory.",
        "4": "Ary hoy ny mpanjaka tamin\u2019i Amasa: \u201cVorio ho eto amiko ny lehilahy anisan\u2019ny fokon\u2019i Joda, ao anatin\u2019ny telo andro. Aoka hitsangana eto koa ianao amin\u2019izay.\u201d",
        "5": "Koa lasa namory ny Joda i Amasa, nefa tara tamin\u2019ilay fotoana nomen\u2019i Davida izy.",
        "6": "Dia hoy i Davida tamin\u2019i Abisay: \u201cHitondra loza ho antsika mihoatra noho i Absaloma, i Sheba zanak\u2019i Bikry. Koa ento ny mpanompon\u2019ny tomponao ka enjeho izy, sao hiditra any amin\u2019ny tan\u00e0na voaro mafy izy ka tsy ho hitantsika intsony.\u201d",
        "7": "Koa nivoaka nanaraka azy ny olon\u2019i Joaba sy ny Keretita sy ny Peletita ary ny lehilahy mahery rehetra. Nivoaka avy ao Jerosalema izy ireo hanenjika an\u2019i Sheba zanak\u2019i Bikry.",
        "8": "Nony teo akaikin\u2019ilay vato lehibe ao Gibeona izy ireo, dia tonga nitsena azy i Amasa. Ary akanjo nisy fehikibo no nanaovan\u2019i Joaba tamin\u2019izay. Nisy sabatra teo amin\u2019ny fehikibony, teo amin\u2019ny andilany, ka tao anaty tranony ilay sabatra. Ary rehefa nanatona izy, dia latsaka ilay sabatra.",
        "9": "Ary hoy i Joaba tamin\u2019i Amasa: \u201cSalama ve ianao, ry rahalahiko?\u201d Dia noraisin\u2019i Joaba tamin\u2019ny tanany havanana ny volombavan\u2019i Amasa mba hanorohany an\u2019i Amasa.",
        "10": "Tsy mba nitandrina tamin\u2019ilay sabatra teny an-tanan\u2019i Joaba anefa i Amasa. Dia nasian\u2019i Joaba tamin\u2019iny ny kibony, ka niparitaka tamin\u2019ny tany ny tsinainy, ary tsy voatery namely azy fanindroany intsony i Joaba. Koa maty i Amasa. Ary lasa nanenjika an\u2019i Sheba zanak\u2019i Bikry i Joaba sy Abisay rahalahiny.",
        "11": "Ary nisy zatovon\u2019i Joaba nijoro teo anilan\u2019i Amasa ka namerimberina niteny hoe: \u201cIzay mankasitraka an\u2019i Joaba sy izay olon\u2019i Davida, dia aoka hanaraka an\u2019i Joaba!\u201d",
        "12": "Nihosin-dra teo afovoan\u2019ny lalambe i Amasa tamin\u2019izay. Nony hitan\u2019ilay zatovo fa nijanona teo ny olona rehetra, dia nesoriny teo amin\u2019ny lalambe i Amasa ka nafindrany teny an-tsaha. Ary nanipy akanjo teo amboniny izy mba hanaronana azy, satria hitany fa nijanona avokoa izay tonga teo aminy.",
        "13": "Raha vao nesoriny teo amin\u2019ny lalambe izy, dia lasa nanaraka an\u2019i Joaba avokoa ny lehilahy rehetra, mba hanenjika an\u2019i Sheba zanak\u2019i Bikry.",
        "14": "Ary nandalo tany amin\u2019ny foko rehetran\u2019ny Israely i Sheba, ka tonga tany Abela any Beti-maka. Dia niangona ny Bikrita rehetra, ka nanaraka azy nankao an-tan\u00e0na.",
        "15": "Ary tonga ny olona rehetra niaraka tamin\u2019i Joaba, ka nanao fahirano an\u2019i Sheba tao Abela any Beti-maka. Dia nanangana tovon-tany * fanaovana fahirano izy ireo hanafihana an\u2019ilay tan\u00e0na, satria voahodidina tovon-tany fiarovana izy io. Koa nandoaka ny fototry ny manda izy ireo, mba hanjerana azy.",
        "16": "Ary nisy vehivavy hendry iray niantso avy teo amin\u2019ny mandan\u2019ny tan\u00e0na, nanao hoe: \u201cMihainoa, rey olona, mihainoa ahy! Mba ilazao kely i Joaba hanatona et\u1ef3, fa hiresaka aminy aho.\u201d",
        "17": "Koa nanatona an-dravehivavy izy. Ary hoy ravehivavy: \u201cIanao ve no Joaba?\u201d Dia hoy izy: \u201cEny, izaho no izy.\u201d Ary hoy ravehivavy: \u201cMba henoy ny tenin\u2019ny mpanompovavinao.\u201d Dia hoy izy: \u201cMihaino aho.\u201d",
        "18": "Ary hoy ravehivavy: \u201cTsy nisy tsy niteny ny olona tamin\u2019ny andro fahiny hoe: \u2018Aoka izy hanontany any Abela, dia ho voalamina ny raharaha.\u2019",
        "19": "Anisan\u2019ny olona tia fihavanana sy mendri-pitokisana eto amin\u2019ny Israely aho, fa ianao kosa mitady hamono tan\u00e0na iray sy reny iray eto amin\u2019ny Israely. Fa nahoana no haripakao ny lovan\u2019i Jehovah?\u201d",
        "20": "Dia hoy i Joaba: \u201cSanatria ahy ny handripaka sy handrava.",
        "21": "Tsy izany mihitsy, fa misy lehilahy iray avy any amin\u2019ny faritra be tendrombohitr\u2019i Efraima, nanainga tanana hikomy tamin\u2019i Davida Mpanjaka. Sheba no anarany, ary zanak\u2019i Bikry izy. Koa izy ihany no atolory, dia hiala amin\u2019ity tan\u00e0na ity aho.\u201d Ary hoy ravehivavy: \u201cHatsipy eny aminao avy et\u1ef3 amin\u2019ny manda \u00e0ry ny lohany.\u201d",
        "22": "Avy hatrany dia nankeo amin\u2019ny olona rehetra ravehivavy, ka niresaka tamin\u2019izy ireo tamim-pahendrena. Koa notapahin\u2019izy ireo ny lohan\u2019i Sheba zanak\u2019i Bikry ka natsipiny teny amin\u2019i Joaba. Dia notsofin\u2019i Joaba ny anjombona, ka samy niparitaka niala tamin\u2019ilay tan\u00e0na ny olona ary nankany an-tranony avy. I Joaba kosa niverina nankany Jerosalema, ho any amin\u2019ny mpanjaka.",
        "23": "Ary i Joaba no lehiben\u2019ny tafika manontolon\u2019ny Israely; Benaia zanak\u2019i Joiada no lehiben\u2019ny Keretita sy ny Peletita;",
        "24": "Adorama no niandraikitra an\u2019ireo voantso hanao fanompoana; Josafata zanak\u2019i Ahiloda no mpanoratra ny raharaham-panjakana;",
        "25": "Seva no mpitan-tsoratra, ary Zadoka sy Abiatara no mpisorona.",
        "26": "Lasa mpisoron\u2019i * Davida koa i Ira Jairita."
    },
    "21": {
        "1": "Ary nisy mosary tamin\u2019ny andron\u2019i Davida, nandritra ny telo taona nisesy. Dia nanontany an\u2019i Jehovah i Davida, ka hoy i Jehovah: \u201cMeloka ho nandatsa-dra i Saoly sy ny ankohonany, satria novonoiny ho faty ny Gibeonita.\u201d",
        "2": "Dia nantsoin\u2019ny mpanjaka ny Gibeonita ka niresahany. Tsy anisan\u2019ny zanak\u2019Israely ny Gibeonita, fa anisan\u2019ny sisa tavela tamin\u2019ny Amorita. Ary efa nianiana tamin\u2019izy ireo ny zanak\u2019Israely, nefa nitady handripaka azy ireo i Saoly satria nahasaro-piaro azy ny zanak\u2019Israely sy ny Joda.",
        "3": "Dia hoy i Davida tamin\u2019ny Gibeonita: \u201cInona no hataoko ho anareo, ary inona no hataoko fandrakofam-pahotana, mba hitsofanareo rano ny lovan\u2019i Jehovah?\u201d",
        "4": "Ary hoy ny Gibeonita: \u201cTsy volafotsy na volamena no takinay amin\u2019i Saoly sy ny ankohonany, sady tsy zonay koa ny mamono olona eto amin\u2019ny Israely.\u201d Dia hoy i Davida: \u201cIzay lazainareo dia hataoko ho anareo.\u201d",
        "5": "Koa hoy izy ireo tamin\u2019ny mpanjaka: \u201cNandringana anay sy nitetika ny handripaka anay tsy hisy intsony eto amin\u2019ny faritra rehetran\u2019ny Israely iny lehilahy iny.",
        "6": "Koa atolory anay ny fito lahy amin\u2019ny taranany. Dia hahantonay eo anatrehan\u2019i Jehovah ny fatin\u2019izy ireo ao Gibean\u2019i Saoly, ilay voafidin\u2019i Jehovah.\u201d Ary hoy ny mpanjaka: \u201cIzaho no hanolotra azy ireo.\u201d",
        "7": "Nangoraka an\u2019i Mefiboseta zanak\u2019i Jonatana zanak\u2019i Saoly anefa ny mpanjaka, noho ny fianianana nataon\u2019i Davida sy Jonatana zanak\u2019i Saoly, tamin\u2019ny anaran\u2019i Jehovah.",
        "8": "Koa nalain\u2019ny mpanjaka i Armony sy Mefiboseta, zanak\u2019i Rizpa zanakavavin\u2019i Aia, dia izy roa lahy naterany tamin\u2019i Saoly. Nalainy koa ny zanak\u2019i Mikala zanakavavin\u2019i Saoly, dia izy dimy lahy naterany tamin\u2019i Adriela zanak\u2019i Barzilay Meholatita.",
        "9": "Ary natolony teo an-tanan\u2019ny Gibeonita ireo, ka nahanton\u2019ny Gibeonita teo an-tendrombohitra, teo anatrehan\u2019i Jehovah, ny fatin\u2019izy ireo. Koa niara-maty izy fito. Novonoina ho faty izy ireo teo am-piandohan\u2019ny fijinjana, izany hoe rehefa nanomboka ny fijinjana vary orza.",
        "10": "Ary naka lamba gony i Rizpa zanakavavin\u2019i Aia, ka novelariny teo ambony vatolampy. Dia nitoetra teo izy hatramin\u2019ny fanombohan\u2019ny fijinjana ka mandra-pilatsaky ny orana avy any an-danitra teo amin\u2019ireo faty. Ary tsy navelany hisy vorona hipetraka teo amin\u2019ireo faty nandritra ny andro, na bibidia any an-tsaha nandritra ny alina.",
        "11": "Farany, dia nisy nilaza tamin\u2019i Davida ny zavatra nataon\u2019i Rizpa zanakavavin\u2019i Aia, vadikelin\u2019i Saoly.",
        "12": "Koa lasa i Davida naka ny taolambalon\u2019i Saoly sy Jonatana zanany, tany amin\u2019ireo tompon-tany tao Jabesi-gileada izay nangalatra azy ireo teo amin\u2019ny tany malalak\u2019i Beti-sana. Teo no nanantonan\u2019ny Filistinina azy, tamin\u2019ilay andro namonoan\u2019ny Filistinina an\u2019i Saoly tany Gilboa.",
        "13": "Dia nentiny niakatra avy tany ny taolambalon\u2019i Saoly sy Jonatana zanany. Nangonina koa ny taolambalon\u2019ireo lehilahy nahantona.",
        "14": "Koa nalevina tao amin\u2019ny fasan\u2019i Kisy rainy tao Zela any amin\u2019ny tanin\u2019i Benjamina, ny taolambalon\u2019i Saoly sy Jonatana zanany, ho fanatanterahana izay rehetra nandidian\u2019ny mpanjaka. Taorian\u2019izay, dia nohenoin\u2019Andriamanitra ny fitalahoana ho an\u2019ilay tany.",
        "15": "Ary niady tamin\u2019ny Israely indray ny Filistinina. Koa nidina niady tamin\u2019ny Filistinina i Davida sy ny mpanompony. Dia reraka i Davida.",
        "16": "Ary saika hamely azy i Jisbi-benoba, izay anisan\u2019ny teraky ny Refaima. Sekely varahina telonjato * ny lanjan\u2019ny lefony, ary nisy sabatra vaovao teo amin\u2019ny fehikibony.",
        "17": "Tonga nanampy an\u2019i Davida avy hatrany anefa i Abisay zanak\u2019i Zeroia, ka namely an\u2019ilay Filistinina, dia namono azy ho faty. Tamin\u2019izay dia nianiana tamin\u2019i Davida ny olony hoe: \u201cTsy mahazo mivoaka hiady miaraka aminay intsony ianao, sao hovonoinao ny jiron\u2019ny Israely!\u201d",
        "18": "Taorian\u2019izay, dia raikitra indray ny ady tamin\u2019ny Filistinina, tany Goba. Ary i Sibekay Hosatita no nahafaty an\u2019i Safa, izay anisan\u2019ny teraky ny Refaima.",
        "19": "Ary raikitra indray ny ady tamin\u2019ny Filistinina, tany Goba, ka novonoin\u2019i Elanana zanak\u2019i Jare-oregima Betlehemita i Goliata Gatita. Toy ny voditenon\u2019ny mpanenona ny tahon-defon\u2019i Goliata.",
        "20": "Raikitra indray ny ady tao Gata, ary nisy lehilahy iray goavam-be tao. Enina avy ny rantsantanany sy ny rantsantongony, ka efatra amby roapolo ny isan\u2019ny rantsany. Teraky ny Refaima koa izy.",
        "21": "Ary nihantsy ady tamin\u2019ny Israely foana izy, ka novonoin\u2019i Jonatana zanak\u2019i Simey rahalahin\u2019i Davida.",
        "22": "Teraky ny Refaima tany Gata izy efatra ireo, ary matin\u2019ny tanan\u2019i Davida sy ny mpanompony."
    },
    "22": {
        "1": "Nanao izao tononkira izao ho an\u2019i Jehovah i Davida, tamin\u2019ny andro namonjen\u2019i Jehovah azy teo am-pelatanan\u2019ny fahavalony rehetra sy teo am-pelatanan\u2019i Saoly.",
        "2": "Hoy izy: \u201cI Jehovah no harambatoko sy fiarovana mafy ho ahy ary Mpanafaka ahy.",
        "3": "Andriamanitro no vatolampiko. Hialoka aminy aho, Fa izy no ampingako sy tandroka famonjena ahy, tendrombohitra fandosirako, Toerana fandosirako, ary Mpamonjy ahy. Mamonjy ahy amin\u2019ny herisetra ianao.",
        "4": "I Jehovah, Ilay mendrika hoderaina, no hantsoiko, Ka ho voavonjy amin\u2019ny fahavaloko aho.",
        "5": "Fa nihodidina ahy ny onja mahery mahafaty, Ary nampihorohoro ahy koa ireo olona tsy manjary, izay nanafotra tampoka toy ny ranotrambo.",
        "6": "Nangeja ahy toy ny tady ny Fasana, * Ary nivelatra teo anoloako ny fandriky ny fahafatesana.",
        "7": "Niantso an\u2019i Jehovah foana aho, tao anatin\u2019ny fahoriako. Ilay Andriamanitro no nantsoiko mandrakariva. Tao an-tempoliny izy no nandre ny feoko, Ary ren\u2019ny sofiny ny antso vonjy nataoko.",
        "8": "Nihozongozona sy nihovotrovotra ny tany, Nihorohoro ny fototry ny lanitra. Nihozongozona tsy an-kijanona ireny satria nisy nampahatezitra Azy.",
        "9": "Nisy setroka niakatra avy teo am-bavorony, ary nisy afo nandevona avy tamin\u2019ny vavany. Nisy vainafo niredareda avy taminy.",
        "10": "Dia natongilany ny lanitra ka nidina izy, Ary haizim-pito no teo ambany tongony.",
        "11": "Nitaingina kerobima izy ka nanidina, Ary hita teny ambony elatry ny anjely. *",
        "12": "Nataony nanodidina azy toy ny trano rantsankazo ny haizina, Dia rahona mainty vonton-drano.",
        "13": "Ny famirapiratana teo anatrehany no nampirehitra vainafo.",
        "14": "Nampirefotra kotroka avy tany an-danitra i Jehovah, Ary nanandratra ny feony ny Avo Indrindra.",
        "15": "Tsy nitsahatra nandefa zana-tsip\u00ecka izy mba hanaparitahana an\u2019ireny, Sy tselatra mba hahatonga an\u2019ireny hisahotaka.",
        "16": "Nanjary hita ny fanambanin\u2019ny ranomasina, Ary niharihary ny fototry ny tany lonaka, Satria niteny mafy azy i Jehovah, ary ny fofonain\u2019ny vavorony no nitsofany azy.",
        "17": "Avy any amin\u2019ny avo izy no nanatsotra ny tanany ka nandray ahy, Ary nisarika ahy avy tao anaty rano be.",
        "18": "Nanafaka ahy tamin\u2019ny fahavalo mahery izy, Dia tamin\u2019izay nankahala ahy. Nahery noho izaho mantsy ireny.",
        "19": "Nanohitra ahy foana ireny tamin\u2019ny andro nahitako loza, Nefa i Jehovah nanampy ahy.",
        "20": "Namoaka ahy eo amin\u2019ny toerana malalaka izy, Ary namonjy ahy satria nankasitraka ahy.",
        "21": "Mamaly soa ahy araka ny fahamarinako i Jehovah, Ary mamaly ahy araka ny fahadiovan\u2019ny tanako.",
        "22": "Fa nanaraka foana ny lalan\u2019i Jehovah aho, Ary tsy niala tamin\u2019Andriamanitro, eny, tsy nanao izany ratsy izany aho.",
        "23": "Eo anatrehako ny didim-pitsarany rehetra, Ary tsy mba hiala amin\u2019ny lal\u00e0ny aho.",
        "24": "Tsy hanan-tsiny eo anatrehany aho, Sady hitandrin-tena tsy hanao fahadisoana.",
        "25": "Enga anie i Jehovah hamaly ahy araka ny fahamarinako, Sy araka ny fahadiovako eo imasony!",
        "26": "Ny olona tsy mivadika no tsy hivadihanao, Ary ny olo-mahery tsy manan-tsiny no hoentinao amin\u2019ny fomba tsy misy tsiny.",
        "27": "Ny olona madio no hisehoanao ho madio, Ary ny olona fatsora no hanaovanao zavatra toa adaladala.",
        "28": "Hovonjenao ny manetry tena, Ary manohitra ny mpirehareha ny masonao, mba hampietrenao azy.",
        "29": "Fa ianao no jiroko, Jehovah \u00f4! Ary i Jehovah no manazava ny haizina misy ahy.",
        "30": "Noho ianao, dia mahavita mihazakazaka hamely mpandroba aho, Noho ilay Andriamanitro, dia mahavita mianika manda aho.",
        "31": "Tonga lafatra ny lalan\u2019ilay tena Andriamanitra. Madio toy ny metaly voadio ny tenin\u2019i Jehovah. Ampingan\u2019izay rehetra mialoka aminy izy.",
        "32": "Fa iza no Andriamanitra ankoatra an\u2019i Jehovah, Ary iza no vatolampy ankoatra an\u2019Andriamanitsika?",
        "33": "Ilay tena Andriamanitra no fiarovana mafy ho ahy, Ary hataony izay hahalavorary ny lalako.",
        "34": "Ataony toy ny an\u2019ny serfavavy ny tongotro, Ary eo amin\u2019ny toerana avo be no ampijoroany ahy.",
        "35": "Mampianatra ny tanako hiady izy, Ary ny sandriko no nampiasaiko hamatorana ny tadin\u2019ny tsip\u00ecka varahina.",
        "36": "Hanome ahy ny ampinga famonjenao ianao, Ary ny fanetren-tenanao no mampisandratra ahy.",
        "37": "Hataonao malalaka tsara ny lalana hodiaviko, Ary tsy hangozohozo mihitsy ny tongotro.",
        "38": "Hanenjika ny fahavaloko aho mba handripahako azy, Ary tsy hiverina aho mandra-paharingany tanteraka.",
        "39": "Haringako sy hotorotoroiko ireny mba tsy ho afa-mitsangana intsony. Ho lavo eo ambany tongotro ireny.",
        "40": "Homenao hery hoenti-miady aho, Ary hataonao lavo eo ambaniko izay mitsangana hanohitra ahy.",
        "41": "Hataonao mandositra eo anatrehako ny fahavaloko, * Ary hataoko mangina koa izay mankahala mafy ahy.",
        "42": "Miantso vonjy ireny, nefa tsy misy mpamonjy, Eny, miantso an\u2019i Jehovah ireny nefa tsy valiany.",
        "43": "Hataoko torotoro toy ny vovo-tany ireny, Ary hohitsakitsahiko toy ny fotaka eny an-dalambe, Ka hohoseko.",
        "44": "Hanafaka ahy amin\u2019ny fanakianan\u2019ny oloko ianao. Hiaro ahy ianao mba hahatonga ahy ho filohan\u2019ireo firenena, Ary vahoaka mbola tsy fantatro no hanompo ahy.",
        "45": "Hanatona ahy amin-tahotra ny hafa firenena, Ary hanaiky hihaino ahy ny sofiny.",
        "46": "Ho lany hery ny hafa firenena, Ary hipararetra izy ireo mivoaka avy ao amin\u2019ny manda fiarovany.",
        "47": "Velona i Jehovah. Hisaorana anie ilay Vatolampiko, Ary hasandratra anie Andriamanitra, ilay vatolampy mpamonjy ahy!",
        "48": "Ilay tena Andriamanitra no Mpamaly ny ratsy atao amiko. Izy no mampietry an\u2019ireo firenena ho eo ambaniko,",
        "49": "Ary Izy no mamoaka ahy ho afaka amin\u2019ny fahavaloko. Hanandratra ahy ho ambonin\u2019izay mitsangana hanohitra ahy ianao, Ary hanafaka ahy amin\u2019ny olona mahery setra.",
        "50": "Koa izany no hisaorako anao eo amin\u2019ireo firenena, Jehovah \u00f4, Sy hanaovako hira fiderana ho an\u2019ny anaranao,",
        "51": "Ry Ilay manao asa famonjena lehibe ho an\u2019ny mpanjaka voatendriny, Ary maneho hatsaram-panahy feno fitiavana amin\u2019ny voahosony, Dia i Davida sy ny taranany, mandritra ny fotoana tsy voafetra.\u201d"
    },
    "23": {
        "1": "Ary izao no teny farany nataon\u2019i Davida: \u201cNy tenin\u2019i Davida zanak\u2019i Jese, Eny, ny tenin\u2019ilay lehilahy nasandratra ho ambony, Ilay voahosotry ny Andriamanitr\u2019i Jakoba, Sy ilay olona mahafinaritra voalazan\u2019ny hira fideran\u2019ny Israely.",
        "2": "Ny fanahin\u2019i Jehovah no niteny tamin\u2019ny alalako, Ary ny teniny no teo amin\u2019ny lelako.",
        "3": "Nilaza ny Andriamanitry ny Israely, Eny, niteny tamiko ilay Vatolampin\u2019ny Israely hoe: \u2018Raha olo-marina no mitondra ny olombelona, Ka amin\u2019ny fahatahorana an\u2019Andriamanitra no itondrany,",
        "4": "Dia toy ny fahazavana amin\u2019ny maraina izany, rehefa miposaka iny ny masoandro, Amin\u2019ny maraina tsy semban-drahona. Ary misy ahitra mitsiry avy amin\u2019ny tany, noho ny fahazavana mamiratra sy ny orana.\u2019",
        "5": "Tsy toy izany ve ny ankohonako, eo imason\u2019Andriamanitra? Fifanekena mandritra ny fotoana tsy voafetra mantsy no nataony tamiko, Ary voaomana tsara izy io sady azo antoka. Tena famonjena ahy sy tena fahafinaretako izy io, Koa tsy hataony miroborobo tsara ve?",
        "6": "Ny olona tsy manjary rehetra kosa dia toy ny tsilo ailikilika, Fa tsy raisina amin\u2019ny tanana.",
        "7": "Izay olona mikasika an\u2019ireny, Dia tokony hitondra fitaovana vy sy tahon-defona. Hatao may kilan\u2019ny afo ireny.\u201d",
        "8": "Ireto ny anaran\u2019ireo lehilahy maherin\u2019i Davida: Joseba-basebeta Takemonita, lehiben\u2019ireo telo lahy. Izy no nanambana tamin\u2019ny lefony ny valonjato lahy ka namono an\u2019ireo, tao anatin\u2019ny ady indray mandeha monja.",
        "9": "Ary manarakaraka azy i Eleazara zanak\u2019i Dodo zanak\u2019i Ahohy, anisan\u2019ireo telo lahy mahery niaraka tamin\u2019i Davida, fony izy ireo nihantsy ady tamin\u2019ny Filistinina izay niangona teo mba hiady. Nihemotra ny lehilahy israelita,",
        "10": "fa izy kosa nitsangana namely an\u2019ireo Filistinina mandra-pahareraky ny tanany. Ary toy ny hoe niraikitra tamin\u2019ny tanany mihitsy ny sabatra. Koa nanao famonjena lehibe i Jehovah tamin\u2019izay andro izay. Fa matoa ny olon-kafa niverina nanaraka an\u2019i Eleazara, dia mba hanala fotsiny an\u2019izay zavatra teny amin\u2019ireo maty.",
        "11": "Ary manarakaraka azy i Sama zanak\u2019i Age Hararita. Rehefa niangona tao Lehy ny Filistinina, teo amin\u2019ny sombin-tany iray feno lantihy, dia vaky nandositra ny olona noho ny amin\u2019ny Filistinina,",
        "12": "fa izy kosa nijoro teo afovoan\u2019ilay tany ka nanafaka azy, ary namono an\u2019ireo Filistinina. Koa nanao famonjena lehibe i Jehovah.",
        "13": "Ary nidina ny telo tamin\u2019ireo telopolo lahy lehiben\u2019ny tafika, ka tonga tany amin\u2019i Davida tao amin\u2019ilay lava-bato ao Adolama, tamin\u2019ny fotoam-pijinjana. Ary efa nanangana toby tranolay teny amin\u2019ny lemaka ivan\u2019ny Refaima ny Filistinina.",
        "14": "Teny amin\u2019ilay toerana sarotra aleha i Davida tamin\u2019izay. Ary nisy toby mpitilin\u2019ny Filistinina tao Betlehema.",
        "15": "Rehefa afaka kelikely, dia te hisotro rano mafy i Davida ka hoy izy: \u201cRaha izao aho no mba afaka misotro rano avy amin\u2019ilay lavaka fanangonan-drano eo am-bavahadin\u2019i Betlehema!\u201d",
        "16": "Dia niditra an-keriny tao an-tobin\u2019ny Filistinina ireo telo lahy mahery, ka nanovo rano tao amin\u2019ilay lavaka fanangonan-drano teo am-bavahadin\u2019i Betlehema. Ary nitondra izany tany amin\u2019i Davida izy ireo, nefa tsy nety nisotro izy fa nararany ho an\u2019i Jehovah izany.",
        "17": "Ary hoy izy: \u201cSanatria ahy ny hanao izany, Jehovah \u00f4! Hisotro ny ran\u2019ireo lehilahy nanao vivery ny ainy ireo ve aho?\u201d Koa tsy nety nisotro izy. Izany no nataon\u2019ireo telo lahy mahery ireo.",
        "18": "Ary i Abisay rahalahin\u2019i Joaba, zanak\u2019i Zeroia, no lehiben\u2019izy telopolo lahy. Izy no nanambana tamin\u2019ny lefony ny telonjato lahy ka namono an\u2019ireo. Ary nalaza toa an\u2019ireo telo lahy ihany izy.",
        "19": "Niavaka kokoa tamin\u2019izy telopolo i Abisay ary nanjary lehiben\u2019izy ireo, nefa tsy tonga tamin\u2019ny laharam-boninahitr\u2019ireo telo lahy voalohany.",
        "20": "Ary i Benaia zanak\u2019i Joiada, zanaky ny lehilahy mahery fo, dia nanao zavatra maro tao Kabzela. Izy no nahafaty an\u2019ireo roa lahy zanak\u2019i Ariela avy any Moaba, sy nidina tao anaty lavaka fanangonan-drano ka namono liona iray, tamin\u2019ilay andro nisy lanezy.",
        "21": "Izy koa no namono an\u2019ilay lehilahy ejipsianina goavam-be. Nitana lefona ilay Ejipsianina, fa kibay kosa no nentin\u2019i Benaia nidina teny aminy. Dia nosintoniny teny an-tanan\u2019ilay Ejipsianina ilay lefona, ka iny ihany no namonoany azy.",
        "22": "Izany no nataon\u2019i Benaia zanak\u2019i Joiada, ary nalaza toa an\u2019ireo telo lahy mahery ihany izy.",
        "23": "Niavaka kokoa noho ireo telopolo lahy izy, nefa tsy tonga tamin\u2019ny laharam-boninahitr\u2019ireo telo lahy. Notendren\u2019i Davida ho anisan\u2019ny mpiaro azy anefa izy.",
        "24": "Anisan\u2019ireo telopolo lahy koa i Asahela rahalahin\u2019i Joaba, Elanana zanak\u2019i Dodo avy any Betlehema,",
        "25": "Sama Harodita, Elika Harodita,",
        "26": "Heleza Paltita, Ira zanak\u2019i Ikesy Tekoita,",
        "27": "Abi-ezera Anatotita, Mebonay Hosatita,",
        "28": "Zalmona Ahohita, Maharay Netofatita,",
        "29": "Haleba zanak\u2019i Bana Netofatita, Itahy zanak\u2019i Ribay avy any Gibean\u2019ny taranak\u2019i Benjamina,",
        "30": "Benaia Piratonita, Hiday avy any amin\u2019ny lohasaha falehan-driakan\u2019i Gasa,",
        "31": "Abi-albona Arbatita, Azmaveta Baromita,",
        "32": "Eliaba Salbonita, ny zanak\u2019i Jasena, Jonatana,",
        "33": "Sama Hararita, Ahiama zanak\u2019i Sarara Hararita,",
        "34": "Elifeleta zanak\u2019i Ahasbay zanak\u2019ilay Makatita, Eliama zanak\u2019i Ahitofela Gilonita,",
        "35": "Hezro Karmelita, Paray Arbita,",
        "36": "Jigala zanak\u2019i Natana avy any Zoba, Bany Gadita,",
        "37": "Zaleka Amonita sy Naharay Berotita izay samy mpitondra ny fiadian\u2019i Joaba zanak\u2019i Zeroia,",
        "38": "Ira Jitrita, Gareba Jitrita,",
        "39": "ary Oria Hetita. Fito amby telopolo ny fitambaran\u2019izy ireo."
    },
    "24": {
        "1": "Ary nirehitra tamin\u2019ny Israely indray ny fahatezeran\u2019i Jehovah, rehefa nisy nampirisika an\u2019i Davida hahatonga loza tamin\u2019ny Israely, nanao hoe: \u201cMandehana isao ny Israely sy ny Joda.\u201d",
        "2": "Koa hoy ny mpanjaka tamin\u2019i Joaba, lehiben\u2019ny tafika, izay niaraka taminy: \u201cTetezo, azafady, ny foko rehetran\u2019ny Israely, hatrany Dana ka hatrany Beri-sheba, ary isao ny vahoaka mba hahafantarako ny isany.\u201d",
        "3": "Hoy anefa i Joaba tamin\u2019ny mpanjaka: \u201cHampitomboin\u2019i Jehovah Andriamanitrao avo zato heny anie ny isan\u2019ny olona, ary ho hitan\u2019ny mason\u2019ny mpanjaka tompoko izany! Fa nahoana ny mpanjaka tompoko no te hanao izany zavatra izany?\u201d",
        "4": "Farany anefa, dia tsy nahatohitra ny tenin\u2019ny mpanjaka i Joaba sy ireo lehiben\u2019ny tafika. Koa nivoaka avy teo anatrehan\u2019ny mpanjaka i Joaba sy ireo lehiben\u2019ny tafika mba hanisa ny vahoakan\u2019Israely.",
        "5": "Ary niampita ny Reniranon\u2019i Jordana izy ireo ka nitoby tao Aroera, teo ankavanan\u2019ilay tan\u00e0na izay eo afovoan\u2019ilay lohasaha falehan-driaka. Dia nankany amin\u2019ny Gadita sy nankany Jazera izy ireo.",
        "6": "Ary tonga tany Gileada izy ireo, ary avy eo tany Tatima-hodsy, dia nanohy ny diany nankany Dana-jana, ary nivily nankany Sidona.",
        "7": "Avy eo izy ireo dia tonga tany Tyro, tan\u00e0na voaro mafy, sy tany amin\u2019ny tan\u00e0na rehetran\u2019ny Hivita sy ny Kananita, ary farany dia tany Beri-sheba any Negeba, any Joda.",
        "8": "Koa nitety an\u2019ilay tany manontolo izy ireo, ka tafaverina tany Jerosalema rehefa afaka sivy volana sy roapolo andro.",
        "9": "Dia nomen\u2019i Joaba ny mpanjaka ny isan\u2019ireo voasoratra anarana, ka valo hetsy ny lehilahy mahery fo mpitan-tsabatra teo amin\u2019ny Israely, ary dimy hetsy kosa ireo anisan\u2019ny fokon\u2019i Joda.",
        "10": "Nanameloka an\u2019i Davida anefa ny fony rehefa voaisany ny vahoaka. Koa hoy i Davida tamin\u2019i Jehovah: \u201cTena nanao fahotana lehibe aho tamin\u2019iny zavatra nataoko iny. Mba avelao * re ny fahadisoan\u2019ny mpanomponao, Jehovah \u00f4! Fa hadalana be mihitsy no nataoko.\u201d",
        "11": "Nony nifoha i Davida ny ampitso maraina, dia efa tonga tamin\u2019i Gada mpaminany, mpahita fahitana ho an\u2019i Davida, ny tenin\u2019i Jehovah hoe:",
        "12": "\u201cMandehana, lazao amin\u2019i Davida hoe: \u2018Izao no nolazain\u2019i Jehovah: \u201cFamaizana telo no ataoko eo anoloanao, ka fidio izay iray hataoko aminao.\u201d\u2019\u201d",
        "13": "Koa nankao amin\u2019i Davida i Gada, ka nilaza taminy hoe: \u201cHo tratran\u2019ny mosary fito taona eto amin\u2019ny taninao ve no tianao, sa handositra telo volana eo anoloan\u2019ny fahavalo manenjika anao, sa areti-mandringana telo andro eto amin\u2019ny taninao? Diniho tsara izay havaliko an\u2019Ilay naniraka ahy.\u201d",
        "14": "Dia hoy i Davida tamin\u2019i Gada: \u201cOry loatra aho. Aleontsika azon\u2019ny tanan\u2019i Jehovah, fa lehibe ny famindram-pony, toy izay azon\u2019ny tanan\u2019olona.\u201d",
        "15": "Koa nandefa areti-mandringana teo amin\u2019ny Israely i Jehovah hatramin\u2019ny maraina ka hatramin\u2019ny fotoana voatondro, ka fito alina no maty hatrany Dana ka hatrany Beri-sheba.",
        "16": "Ary naninjitra foana ny tanany tandrifin\u2019i Jerosalema ilay anjely mba handringana an\u2019ilay tan\u00e0na. Koa nanenina ny amin\u2019ilay loza i Jehovah, ka hoy izy tamin\u2019ilay anjely nandringana ny olona: \u201cAoka izay! Ampidino amin\u2019izay ny tananao.\u201d Ary teo akaikin\u2019ny famoloan\u2019i Araona Jebosita ilay anjelin\u2019i Jehovah.",
        "17": "Nony nahita an\u2019ilay anjely namono ny olona i Davida, dia hoy izy tamin\u2019i Jehovah: \u201cIzaho no nanota ary izaho no nanao ratsy, fa ireto ondry ireto kosa, inona moa no nataony? Aoka re ny tananao hamely ahy sy ny ankohonan-draiko e!\u201d",
        "18": "Dia nankao amin\u2019i Davida i Gada tamin\u2019iny andro iny ihany, ka niteny taminy hoe: \u201cMiakara ka manorena alitara ho an\u2019i Jehovah, eo amin\u2019ny famoloan\u2019i Araona Jebosita.\u201d",
        "19": "Koa niakatra i Davida araka ny tenin\u2019i Gada, araka izay nandidian\u2019i Jehovah.",
        "20": "Nony nitazana i Araona ka nahita fa tonga hankeny aminy ny mpanjaka sy ny mpanompony, dia niala teo avy hatrany izy ka niankohoka tamin\u2019ny tany teo anatrehan\u2019ny mpanjaka.",
        "21": "Ary hoy i Araona: \u201cNahoana ny mpanjaka tompoko no tonga at\u1ef3 amin\u2019ny mpanompony?\u201d Dia hoy i Davida: \u201cHividy ny famoloana aminao aho, hanorenana alitara ho an\u2019i Jehovah mba hitsaharan\u2019ilay loza mamely ny vahoaka.\u201d",
        "22": "Hoy anefa i Araona: \u201cAoka ny mpanjaka tompoko haka ny famoloana, ka hanolotra izay hitany fa mety. Indreto ny omby hatao fanatitra dorana, ary ny fitaovana fanosihosena varimbazaha sy ny hazo amin\u2019ny angadinomby mba hatao kitay.",
        "23": "Omen\u2019i Araona ny mpanjaka avokoa izany, ry mpanjaka \u00f4!\u201d Hoy koa izy: \u201cHankasitraka anao anie i Jehovah Andriamanitrao!\u201d",
        "24": "Hoy anefa ny mpanjaka taminy: \u201cTsia, fa tsy maintsy hovidiko aminao araka izay vidiny izany. Tsy zavatra azoko maimaim-poana no hatolotro ho sorona dorana ho an\u2019i Jehovah Andriamanitro.\u201d Koa novidin\u2019i Davida sekely volafotsy dimampolo ilay famoloana sy ny omby.",
        "25": "Dia nanorina alitara ho an\u2019i Jehovah teo i Davida, ka nanolotra sorona dorana sy sorona iombonana. Koa nohenoin\u2019i Jehovah ny fitalahoana ho an\u2019ilay tany, ka nitsahatra ilay loza namely ny Israely."
    },
    "meta": {
        "name": "Samoela Faharoa",
        "order": 9,
        "chapter_number": 24
    }
}