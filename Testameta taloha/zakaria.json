{
    "1": {
        "1": "Tamin\u2019ny volana fahavalo tamin\u2019ny taona faharoa nanjakan\u2019i Dariosy, dia tonga tamin\u2019i Zakaria mpaminany zanak\u2019i Berekia, zanak\u2019i Ido, ny tenin\u2019i Jehovah, nanao hoe:",
        "2": "\u201cTezitra tamin\u2019ny razanareo i Jehovah, ary tena tezitra mafy.",
        "3": "\u201cAry lazao amin\u2019izy ireo hoe: \u2018Izao no nolazain\u2019i Jehovah Tompon\u2019ny tafika: \u201c\u2018Miverena amiko\u2019, hoy i Jehovah Tompon\u2019ny tafika, \u2018dia hiverina aminareo aho\u2019, hoy i Jehovah Tompon\u2019ny tafika.\u201d\u2019",
        "4": "\u201c\u2018Aza manahaka ny razanareo, izay nitenenan\u2019ny mpaminany fahiny hoe: \u201cIzao no nolazain\u2019i Jehovah Tompon\u2019ny tafika: \u2018Mial\u00e0 amin\u2019ny lalan-dratsinareo sy ny ratsy fanaonareo, ka miverena amiko.\u2019\u201d\u2019 \u201c\u2018Tsy nihaino anefa izy ireo, ary tsy niraharaha izay nolazaiko\u2019, hoy i Jehovah.",
        "5": "\u201c\u2018Aiza izao ny razanareo? Ary ny mpaminany, velona mandrakizay ve ireny?",
        "6": "Ary ny teniko sy ny fitsipika izay nandidiako ny mpaminany mpanompoko, tsy nihatra tamin\u2019ny razanareo ve izany?\u2019 Koa niova hevitra izy ireo ka niaiky hoe: \u2018Araka izay efa noeritreretin\u2019i Jehovah Tompon\u2019ny tafika hatao amintsika, sy araka izay lalana narahintsika, ary araka izay nataontsika, no ataony amintsika.\u2019\u201d",
        "7": "Tamin\u2019ny andro fahefatra amby roapolon\u2019ny volana fahiraika ambin\u2019ny folo, izany hoe ny volana Sebata, tamin\u2019ny taona faharoa nanjakan\u2019i Dariosy, dia tonga tamin\u2019i Zakaria mpaminany zanak\u2019i Berekia, zanak\u2019i Ido, ny tenin\u2019i Jehovah.",
        "8": "\u201cIzao no hitako tamin\u2019ny alina: Nisy lehilahy nitaingina soavaly mena, nijanona teny amin\u2019ireo hazo mirta tao amin\u2019ny hantsana lalina. Ary nisy soavaly mena sy soavaly mena midorehitra ary soavaly fotsy tao aoriany.\u201d",
        "9": "Dia hoy aho: \u201cFa iza ireo, tompoko?\u201d Ary hoy ilay anjely niresaka tamiko: \u201cHolazaiko aminao hoe iza ireo.\u201d",
        "10": "Dia hoy ilay lehilahy nijanona teny amin\u2019ireo hazo mirta: \u201cIreo no nirahin\u2019i Jehovah hivezivezy eny amin\u2019ny tany.\u201d",
        "11": "Ary hoy izy ireo tamin\u2019ilay anjelin\u2019i Jehovah nijanona teny amin\u2019ireo hazo mirta: \u201cEfa nivezivezy teny amin\u2019ny tany izahay, ka hitanay fa milamina tsy misy korontana ny tany manontolo.\u201d",
        "12": "Dia niteny ilay anjelin\u2019i Jehovah hoe: \u201cRy Jehovah Tompon\u2019ny tafika \u00f4, mandra-pahoviana ianao no tsy hamindra fo amin\u2019i Jerosalema sy ireo tan\u00e0nan\u2019i Joda, izay nomelohinao nandritra izay fitopolo taona izay?\u201d",
        "13": "Teny mahafinaritra sy mampionona no navalin\u2019i Jehovah an\u2019ilay anjely niresaka tamiko.",
        "14": "Ary hoy indray ilay anjely niresaka tamiko: \u201cManaova antso avo hoe: \u2018Izao no nolazain\u2019i Jehovah Tompon\u2019ny tafika: \u201cMahasaro-piaro ahy mafy i Jerosalema sy Ziona.",
        "15": "Tezitra mafy amin\u2019ireo firenena miadana aho. Tezitra kely ihany aho mantsy tamin\u2019izany fotoana izany, fa izy ireo kosa vao mainka nampitombo ny loza.\u201d\u2019",
        "16": "\u201cKoa izao no lazain\u2019i Jehovah: \u2018\u201cHiverina eto Jerosalema tokoa aho ka hamindra fo aminy. Dia haorina eto ny tranoko\u201d, hoy i Jehovah Tompon\u2019ny tafika, \u201cary hohenjanina eto amin\u2019i Jerosalema ny tady fandrefesana.\u201d\u2019",
        "17": "\u201cManaova antso avo koa hoe: \u2018Izao no nolazain\u2019i Jehovah Tompon\u2019ny tafika: \u201cMbola hitobaka ao amin\u2019ireo tan\u00e0nako ny zava-tsoa. Ary mbola hanenina noho ny amin\u2019i Ziona i Jehovah, sady mbola hifidy an\u2019i Jerosalema.\u201d\u2019\u201d",
        "18": "Ary nanopy ny masoko aho ka nahita tandroka efatra.",
        "19": "Dia hoy aho tamin\u2019ilay anjely niresaka tamiko: \u201cFa inona ireo?\u201d Ary hoy izy: \u201cIreo no tandroka nampiely an\u2019i Joda sy Israely ary Jerosalema.\u201d",
        "20": "Ary nisy mpiasa efatra nasehon\u2019i Jehovah ahy.",
        "21": "Dia hoy aho: \u201cTonga hanao inona ireo?\u201d Ary hoy izy: \u201cIreo no tandroka * nampiely an\u2019i Joda, hany ka tsy nisy olona nahatraka intsony. Ary iretsy kosa tonga mba hampangovitra an\u2019ireo, mba hampiongana ny tandrok\u2019ireo firenena izay manandratra ny tandrony hamely ny tanin\u2019i Joda, ka hampiely ny vahoakany.\u201d"
    },
    "2": {
        "1": "Ary nanopy ny masoko aho, ka nahita lehilahy iray nitondra tady fandrefesana teny an-tanany.",
        "2": "Dia hoy aho: \u201cHo aiza ianao?\u201d Ary hoy izy: \u201cHandeha handrefy an\u2019i Jerosalema aho, mba hahafantarana ny sakany sy ny lavany.\u201d",
        "3": "Ary niala teo ilay anjely niresaka tamiko. Dia nisy anjely hafa niainga hitsena azy.",
        "4": "Ary hoy izy taminy: \u201cMihazakazaha ka lazao amin\u2019ir\u1ef3 tovolahy ir\u1ef3 hoe: \u2018\u201cHonenana toy ny tan\u00e0na ambanivohitra tsy misy manda i Jerosalema, satria ho maro be ny olona sy ny biby fiompy ao aminy.",
        "5": "Ho manda afo manodidina azy aho\u201d, hoy i Jehovah, \u201cary ho heniky ny voninahitro izy.\u201d\u2019\u201d",
        "6": "\u201c\u00d4 rey olona a! Mandosira avy any amin\u2019ny tany any avaratra\u201d, hoy i Jehovah. \u201cFa naeliko tany amin\u2019ny vazan-tany efatra ianareo\u201d, hoy i Jehovah.",
        "7": "\u201c\u00d4 ry Ziona a! Mandosira ianao, izay miara-monina amin\u2019i Babylona zanakavavy.",
        "8": "Izao no nolazain\u2019i Jehovah Tompon\u2019ny tafika: \u2018Taorian\u2019ny nanomezam-boninahitra azy, dia naniraka ahy ho any amin\u2019ireo firenena nambabo anareo izy.\u2019 \u2018Fa izay mikasika anareo dia mikasika ny anakandriamasoko.",
        "9": "Ambanako amin\u2019ny tanako izy, ka ho babon\u2019ny mpanompony.\u2019 Dia ho fantatrareo tokoa fa i Jehovah Tompon\u2019ny tafika no naniraka ahy.",
        "10": "\u201cMihobia mafy sy mifalia, ry Ziona zanakavavy \u00f4, fa ho avy aho, ary honina eo aminao\u201d, hoy i Jehovah.",
        "11": "\u201cFirenena maro no hiandany amin\u2019i Jehovah amin\u2019izany andro izany, ka ho tonga oloko. Ary honina eo aminao aho.\u201d Dia ho fantatrao fa i Jehovah Tompon\u2019ny tafika no naniraka ahy ho at\u1ef3 aminao.",
        "12": "Ary halain\u2019i Jehovah ho fananany i Joda, ho anjarany eo amin\u2019ny tany masina. Ary mbola hifidy an\u2019i Jerosalema izy.",
        "13": "Mang\u00ecna eo anatrehan\u2019i Jehovah, ry nofo rehetra, fa efa niainga avy tao amin\u2019ny fonenany masina izy."
    },
    "3": {
        "1": "Ary nasehony ahy i Josoa mpisoronabe izay nijoro teo anatrehan\u2019ilay anjelin\u2019i Jehovah, sy i Satana izay nijoro teo ankavanany mba hanohitra azy.",
        "2": "Ary hoy ilay anjelin\u2019i Jehovah tamin\u2019i Satana: \u201cHiteny mafy anao anie i Jehovah, ry Satana! Hiteny mafy anao anie i Jehovah, izay nifidy an\u2019i Jerosalema! Tsy tapa-porohana nosarihana avy tao anaty afo ve io olona io?\u201d",
        "3": "Ary nanao akanjo maloto be i Josoa tamin\u2019izy nijoro teo anatrehan\u2019ilay anjely.",
        "4": "Ary hoy ilay anjely tamin\u2019ireo nijoro teo anatrehany: \u201cEsory eny aminy ireny akanjo maloto ireny.\u201d Fa hoy kosa izy tamin\u2019i Josoa: \u201cEfa namela ny fahadisoanao aho, ary akanjo mihaja be no hampanaovina anao.\u201d",
        "5": "Dia hoy aho: \u201cAoka ny lohany hasian\u2019izy ireo satroka lamba * madio.\u201d Dia nasiana an\u2019ilay satroka madio ny lohany, ary nampanaovina akanjo izy. Ary nijoro teo akaiky teo ilay anjelin\u2019i Jehovah.",
        "6": "Koa nananatra an\u2019i Josoa ilay anjelin\u2019i Jehovah hoe:",
        "7": "\u201cIzao no nolazain\u2019i Jehovah Tompon\u2019ny tafika: \u2018Raha mandeha amin\u2019ny lalako ianao, ary manao ny adidinao amiko, dia ianao no hitsara ny ao an-tranoko sy hiandraikitra ny tokotanin\u2019ny tranoko. Ary havelako hiditra malalaka hankeo amin\u2019ireo mijoro ireo ianao.\u2019",
        "8": "\u201c\u2018Mihainoa, azafady, ry Josoa mpisoronabe, eny, mihainoa ianao sy ireo namanao mipetraka eo anatrehanao, fa olona atao fambara ireo namanao ireo. Fa hitondra an\u2019ilay mpanompoko atao hoe Tsimoka aho!",
        "9": "Jereo ilay vato napetrako eo anatrehan\u2019i Josoa! Maso fito no mibanjina an\u2019ilay vato. Hataoko sokitra ny soratra eo aminy\u2019, hoy i Jehovah Tompon\u2019ny tafika, \u2018ary hesoriko ao anatin\u2019ny iray andro ny fahadisoan\u2019ity tany ity.\u2019",
        "10": "\u201c\u2018Amin\u2019izany andro izany\u2019, hoy i Jehovah Tompon\u2019ny tafika, \u2018dia hifampiantso eny ambanin\u2019ny voaloboka sy ny aviavy ianareo.\u2019\u201d"
    },
    "4": {
        "1": "Niverina ilay anjely niresaka tamiko, ary namoha ahy. Toy ny olona fohazina amin\u2019ny torimaso aho tamin\u2019izay.",
        "2": "Dia hoy izy tamiko: \u201cInona no hitanao?\u201d Ary hoy aho: \u201cMahita fitoeran-jiro aho. Volamena izy manontolo, ary misy vilia baolina iray eo an-tampony. Ary eo aminy daholo ny jirony fito, eny, izy fito. Misy fantsona fito eo amin\u2019ireo jiro, izay eo an-tampon\u2019ilay fitoeran-jiro.",
        "3": "Ary misy oliva roa maniry eo anilany, ny iray eo ankavanan\u2019ilay vilia baolina, ary ny iray eo ankaviany.\u201d",
        "4": "Dia hoy aho tamin\u2019ilay anjely niresaka tamiko: \u201cInona no dikan\u2019ireo, tompoko?\u201d",
        "5": "Ary hoy ilay anjely niresaka tamiko: \u201cTena tsy fantatrao tokoa ve ny dikan\u2019ireo?\u201d Dia hoy aho: \u201cTsia, tompoko.\u201d",
        "6": "Ary hoy izy tamiko: \u201cIzao no tenin\u2019i Jehovah amin\u2019i Zerobabela: \u2018\u201cTsy amin\u2019ny alalan\u2019ny tafika, na ny hery, fa amin\u2019ny alalan\u2019ny fanahiko\u201d, * hoy i Jehovah Tompon\u2019ny tafika.",
        "7": "Iza moa ianao, ry tendrombohitra lehibe? Ho lasa tany lemaka ianao eo anatrehan\u2019i Zerobabela. Ary hitondra ny vato fametraka eny an-tampony izy. Dia hihoby ny olona mahita izany, ka hanao hoe: \u201cTena tsara tarehy izy izany! Tena tsara tarehy mihitsy!\u201d\u2019\u201d",
        "8": "Ary mbola tonga tamiko ny tenin\u2019i Jehovah hoe:",
        "9": "\u201cNy tanan\u2019i Zerobabela no nametraka ny fototr\u2019ity trano ity, ary ny tanany koa no hamita ity trano ity.\u201d Dia ho fantatrao fa i Jehovah Tompon\u2019ny tafika no naniraka ahy ho at\u1ef3 aminareo.",
        "10": "\u201cFa iza no manamavo ny andron\u2019ny zava-madinika? Ho faly ny olona hahita ny pilao eny an-tanan\u2019i Zerobabela. Mason\u2019i Jehovah ireo fito ireo, izay mijery eny rehetra eny manerana ny tany.\u201d",
        "11": "Dia hoy aho taminy: \u201cInona no dikan\u2019ireo hazo oliva roa eo ankavanan\u2019ilay fitoeran-jiro sy eo ankaviany?\u201d",
        "12": "Hoy koa aho fanindroany: \u201cInona no dikan\u2019ireo rantsan\u2019ny hazo oliva roa, izay mamoaka ranon-javatra mivolombolamena, avy amin\u2019ny fantsona volamena roa?\u201d",
        "13": "Ary hoy izy tamiko: \u201cTena tsy fantatrao tokoa ve ny dikan\u2019ireo?\u201d Dia hoy aho: \u201cTsia, tompoko.\u201d",
        "14": "Hoy izy: \u201cIreo no voahosotra roa izay mijoro eo anilan\u2019ilay Tompon\u2019ny tany manontolo.\u201d"
    },
    "5": {
        "1": "Ary nanopy ny masoko indray aho ka nahita horonam-boky nanidina.",
        "2": "Ary hoy ilay anjely tamiko: \u201cInona no hitanao?\u201d Dia hoy aho: \u201cMahita horonam-boky manidina aho: Roapolo hakiho ny lavany, ary folo hakiho ny sakany.\u201d",
        "3": "Ary hoy izy: \u201cIny no ozona mivoaka hitety ny tany manontolo, satria tsy nosazina izay nangalatra, nefa voasoratra eo amin\u2019ny lafiny iray amin\u2019ilay horonam-boky fa voaozona izay manao izany. Tsy nosazina koa izay nianiana, nefa voasoratra eo amin\u2019ny lafiny ilany fa voaozona koa izay manao izany.",
        "4": "\u2018Nalefako ilay ozona\u2019, hoy i Jehovah Tompon\u2019ny tafika, \u2018ka hiditra ao an-tranon\u2019ny mpangalatra, sy ao an-tranon\u2019izay mianiana lainga amin\u2019ny anarako. Dia hitoetra ao an-tranony izany ka handrava an\u2019ilay trano, mbamin\u2019ny hazo sy ny vato nanaovana azy.\u2019\u201d",
        "5": "Ary niseho indray ilay anjely niresaka tamiko, ka niteny hoe: \u201cMba atopazo ny masonao, ka jereo iny mivoaka iny.\u201d",
        "6": "Ary hoy aho: \u201cFa inona iny?\u201d Dia hoy izy: \u201cEfaha famarana iny mivoaka iny.\u201d Ary hoy koa izy: \u201cSahala amin\u2019iny no fahitana ny olona manerana ity tany ity.\u201d",
        "7": "Nisy sarony firamainty boribory ilay efaha. Rehefa ningaina ilay sarony, dia io fa nisy vehivavy iray nipetraka tao anatin\u2019ilay efaha.",
        "8": "Ary hoy ilay anjely: \u201cIo no Faharatsiana.\u201d Dia natosiny hiverina tao anatin\u2019ilay efaha ravehivavy. Ary nosaronany tamin\u2019ilay firamainty ilay efaha.",
        "9": "Ary nanopy ny masoko aho ka nahita vehivavy roa nanatona. Nanidina mafy izy ireo, hany ka nifofofofo teo amin\u2019ny elany ny rivotra. Ary toy ny elatry ny vanobe ny elany. Dia nentiny niakatra ho eo anelanelan\u2019ny tany sy ny lanitra ilay efaha.",
        "10": "Ary hoy aho tamin\u2019ilay anjely niresaka tamiko: \u201cHoentin\u2019izy ireo aiza iny efaha iny?\u201d",
        "11": "Dia hoy izy tamiko: \u201cMba hanorenana trano ho an-dravehivavy any amin\u2019ny tany Sinara, ary hatao mafy orina izany trano izany. Ary hapetraka any, eo amin\u2019ny toerana tokony hisy azy, ravehivavy.\u201d"
    },
    "6": {
        "1": "Dia nanopy ny masoko indray aho ka nahita kalesy efatra nivoaka avy teo anelanelan\u2019ny tendrombohitra roa, ary varahina ireo tendrombohitra ireo.",
        "2": "Soavaly mena daholo no nitarika an\u2019ilay kalesy voalohany, ary soavaly mainty daholo no nitarika an\u2019ilay faharoa.",
        "3": "Soavaly fotsy daholo no nitarika an\u2019ilay fahatelo, ary soavaly misy pentimpentina sy soavaly maramara no nitarika an\u2019ilay fahefatra.",
        "4": "Dia hoy aho tamin\u2019ilay anjely niresaka tamiko. \u201cInona no dikan\u2019ireo, tompoko?\u201d",
        "5": "Ary hoy ny navalin\u2019ilay anjely: \u201cIreo no fanahy efatry ny lanitra. Mivoaka avy eo anatrehan\u2019ilay Tompon\u2019ny tany manontolo izy ireo.",
        "6": "Ilay kalesy tarihin\u2019ireo soavaly mainty dia mivoaka ho any amin\u2019ny tany any avaratra, ary ireo soavaly fotsy kosa ho any amin\u2019ny tany eny ampitan\u2019ny ranomasina, ary ireo soavaly misy pentimpentina kosa ho any amin\u2019ny tany any atsimo.",
        "7": "Ary hivoaka hitady toerana haleha ireo soavaly maramara, ka hivezivezy eny amin\u2019ny tany.\u201d Dia hoy ilay anjely: \u201cMandehana mivezivezy eny amin\u2019ny tany.\u201d Dia nivezivezy teny amin\u2019ny tany izy ireo.",
        "8": "Dia niantsoantso izy ka nanao tamiko hoe: \u201cJereo fa ireo mankany amin\u2019ny tany any avaratra no nampitony ny fahatezeran\u2019i * Jehovah tany amin\u2019ny tany any avaratra.\u201d",
        "9": "Ary mbola tonga tamiko ny tenin\u2019i Jehovah, nanao hoe:",
        "10": "\u201cMak\u00e0 zavatra avy amin\u2019ireo olona any an-tsesitany, dia avy amin\u2019i Helday sy Tobia ary Jedaia. Ary amin\u2019izany andro izany, dia mankanesa ao an-tranon\u2019i Josia zanak\u2019i Zefania, miaraka amin\u2019ireo olona avy any Babylona ireo.",
        "11": "Ary mak\u00e0 volafotsy sy volamena, ka manaova satroboninahitra tsara tarehy ary ataovy eo amin\u2019ny lohan\u2019i Josoa mpisoronabe, zanak\u2019i Jozadaka, izany.",
        "12": "Ary lazao aminy hoe: \u201c\u2018Izao no nolazain\u2019i Jehovah Tompon\u2019ny tafika: \u201cIo ilay lehilahy antsoina hoe Tsimoka. Hitsimoka eo amin\u2019izay misy azy izy, ka hanorina ny tempolin\u2019i Jehovah.",
        "13": "Eny, hanorina ny tempolin\u2019i Jehovah izy, ary hahazo voninahitra. Dia hipetraka eo amin\u2019ny seza fiandrianana izy ka hanjaka. Ho mpisorona mipetraka eo amin\u2019ny seza fiandrianana izy. Ary hifanaraka tsara ireo andraikiny roa ireo.",
        "14": "Ary hitoetra ao amin\u2019ny tempolin\u2019i Jehovah ilay satroboninahitra tsara tarehy, ho fahatsiarovana an\u2019i Helema sy Tobia sy Jedaia ary Hena, zanak\u2019i Zefania.",
        "15": "Ary ho tonga ny avy lavitra, ka handray anjara tokoa amin\u2019ny fanorenana ny tempolin\u2019i Jehovah.\u201d Dia ho fantatrareo fa i Jehovah Tompon\u2019ny tafika no naniraka ahy ho at\u1ef3 aminareo. Ho tanteraka izany, raha mihaino ny tenin\u2019i Jehovah Andriamanitrareo tokoa ianareo.\u2019\u201d"
    },
    "7": {
        "1": "Ary tamin\u2019ny taona fahefatra nanjakan\u2019i Dariosy Mpanjaka, dia tonga tamin\u2019i Zakaria ny tenin\u2019i Jehovah, tamin\u2019ny andro fahefatry ny volana fahasivy, izany hoe ny volana Kisleo.",
        "2": "Ary nirahin\u2019ny mponin\u2019i Betela i Sarezera mbamin\u2019i Regema-meleka sy ny olony, mba hitady sitraka amin\u2019i Jehovah,",
        "3": "ka hanontany an\u2019ireo mpisorona tao an-tranon\u2019i Jehovah Tompon\u2019ny tafika sy hanontany ny mpaminany, hoe: \u201cTokony hitomany ve aho amin\u2019ny volana fahadimy, ka hifady hanina, toy ny efa nataoko tao anatin\u2019izay taona maro be izay?\u201d",
        "4": "Ary mbola tonga tamiko ny tenin\u2019i Jehovah Tompon\u2019ny tafika, nanao hoe:",
        "5": "\u201cLazao amin\u2019ny olona rehetra eto amin\u2019ity tany ity sy amin\u2019ny mpisorona hoe: \u2018Ho ahy tokoa ve no nifadianareo hanina tamin\u2019ianareo nifady hanina sy nidradradradra, tamin\u2019ny volana fahadimy sy fahafito, nandritra ny fitopolo taona?",
        "6": "Ary rehefa nihinana sy nisotro ianareo, tsy ho an\u2019ny tenanareo ihany ve no nihinananareo sy nisotroanareo?",
        "7": "Tsy tokony ho nankat\u00f2 ny teny nambaran\u2019i Jehovah tamin\u2019ny alalan\u2019ny mpaminany fahiny ve ianareo, fony mbola nisy mponina i Jerosalema sady niadana, ary mbola teo daholo ny tan\u00e0na rehetra nanodidina azy, ary mbola nisy mponina i Negeba sy Sefela?\u2019\u201d",
        "8": "Ary mbola tonga tamin\u2019i Zakaria ny tenin\u2019i Jehovah, nanao hoe:",
        "9": "\u201cIzao no nolazain\u2019i Jehovah Tompon\u2019ny tafika: \u2018Mitsar\u00e0 araka ny rariny sy ny hitsiny. Aoka ianareo hifaneho hatsaram-panahy feno fitiavana, sy hifaneho famindram-po.",
        "10": "Aza manambaka ny mpitondratena na ny kamboty ray na ny vahiny monina eo aminareo na ny ory, ary aza mamorona teti-dratsy ao am-ponareo hamelezana ny namanareo.\u2019",
        "11": "Tsy nety nihaino anefa izy ireo, sady mafy hatoka * sy nanampin-tsofina.",
        "12": "Nataony mafy toy ny vato ny fony, mba tsy hankatoavany ny lal\u00e0na sy ny teny nalefan\u2019i Jehovah Tompon\u2019ny tafika tamin\u2019ny alalan\u2019ny fanahiny, ka nampitainy tamin\u2019ny alalan\u2019ny mpaminany fahiny. Dia tezitra mafy i Jehovah Tompon\u2019ny tafika.\u201d",
        "13": "\u201c\u2018Koa satria niantso aho nefa tsy nihaino izy ireo, dia tsy hihaino koa aho rehefa hiantso izy ireo\u2019, hoy i Jehovah Tompon\u2019ny tafika.",
        "14": "\u2018Ary naeliko nanerana ny firenena rehetra tsy fantany izy ireo, toy ny naelin\u2019ny tafio-drivotra. Lasa lao ilay tany rehefa nilaozan\u2019izy ireo, ka tsy nisy nandalo na niverina nankany. Ary lasa nigagan\u2019ny olona ilay tany mahafinaritra, noho ny nataon\u2019izy ireo.\u2019\u201d"
    },
    "8": {
        "1": "Ary mbola tonga tamiko ny tenin\u2019i Jehovah Tompon\u2019ny tafika, nanao hoe:",
        "2": "\u201cIzao no nolazain\u2019i Jehovah Tompon\u2019ny tafika: \u2018Hahasaro-piaro ahy mafy i Ziona. Hahasaro-piaro ahy izy, ary ho tezitra mafy aho.\u2019\u201d",
        "3": "\u201cIzao no nolazain\u2019i Jehovah: \u2018Hiverina ao Ziona aho, ary honina ao Jerosalema. Hantsoina hoe tan\u00e0nan\u2019ny fahamarinana i Jerosalema, ary hatao hoe tendrombohitra masina ilay tendrombohitr\u2019i Jehovah Tompon\u2019ny tafika.\u2019\u201d",
        "4": "\u201cIzao no nolazain\u2019i Jehovah Tompon\u2019ny tafika: \u2018Mbola hisy lehilahy sy vehivavy zokiolona hipetrapetraka eny an-tany malalaka ao Jerosalema. Samy hitana tehina izy ireo satria efa ela niainana.",
        "5": "Ary ho feno ankizilahy sy ankizivavy milalao eny an-tany malalaky ny tan\u00e0na.\u2019\u201d",
        "6": "\u201cIzao no nolazain\u2019i Jehovah Tompon\u2019ny tafika: \u2018Toa sarotra loatra izany amin\u2019ireto vahoaka sisa ireto amin\u2019izany andro izany, nefa sarotra loatra amiko koa ve?\u2019, hoy i Jehovah Tompon\u2019ny tafika.\u201d",
        "7": "\u201cIzao no nolazain\u2019i Jehovah Tompon\u2019ny tafika: \u2018Hovonjeko ny oloko, na any amin\u2019ny fiposahan\u2019ny masoandro izy, na ny any amin\u2019ny filentehany.",
        "8": "Hampodiko izy ireo, ka honina ao Jerosalema. Ho oloko izy ireo, ary izaho ho Andriamaniny amin\u2019ny fahamarinana sy ny fahitsiana.\u2019\u201d",
        "9": "\u201cIzao no nolazain\u2019i Jehovah Tompon\u2019ny tafika: \u2018Hatanjaho hiatrika asa ny tananareo, dia ianareo izay mandre izany teny izany amin\u2019izao andro izao avy amin\u2019ny vavan\u2019ny mpaminany, izay efa teo tamin\u2019ilay andro nametrahana ny fototry ny tranon\u2019i Jehovah Tompon\u2019ny tafika, mba hanorenana ny tempoly.",
        "10": "Talohan\u2019izao fotoana izao tokoa, dia tsy nisy karama ho an\u2019ny olona, ary tsy nisy karama naloa tamin\u2019ny tompon\u2019ny biby fiompy nampiasaina. Vokatry ny nataon\u2019ny fahavalo, dia nitebiteby izay nivoaka sy niditra. Nampirisihiko hifamely mantsy ny olona rehetra.\u2019",
        "11": "\u201c\u2018Ankehitriny kosa dia tsy ho toy ny taloha intsony no hitondrako an\u2019ireto vahoaka sisa ireto\u2019, hoy i Jehovah Tompon\u2019ny tafika.",
        "12": "\u2018Fa hafafy ny voan\u2019ny fiadanana, ka ny voaloboka hamoa, ny tany hamokatra, ary ny lanitra handrotsaka ny andony. Ary homeko ho lovan\u2019ireto vahoaka sisa ireto izany rehetra izany.",
        "13": "Ry taranak\u2019i Joda sy taranak\u2019Israely \u00f4, lasa fanozonana ianareo taloha teo amin\u2019ireo firenena. Hovonjeko kosa anefa ianareo ka ho lasa fitahiana. Aza matahotra, ary hatanjaho hiatrika asa ny tananareo.\u2019",
        "14": "\u201cIzao no nolazain\u2019i Jehovah Tompon\u2019ny tafika: \u2018\u201cNikasa ny hahatonga loza taminareo aho noho ny nataon\u2019ny razanareo, izay nampahatezitra ahy\u201d, hoy i Jehovah Tompon\u2019ny tafika, \u201cary tsy nanenenako izany.",
        "15": "Mikasa hanao soa amin\u2019i Jerosalema sy ny taranak\u2019i Joda kosa anefa aho ankehitriny, ka aza matahotra.\u201d\u2019",
        "16": "\u201c\u2018Ary izao no tokony hataonareo: Samia milaza ny marina amin\u2019ny namany avy. Mitsar\u00e0 araka ny rariny, ary aoka ianareo hamoaka didim-pitsarana mampisy fihavanana, eo am-bavahadinareo.",
        "17": "Aza mamorona teti-dratsy ao am-ponareo hamelezana ny namanareo, ary aza tia mianiana lainga, satria samy halako ireo zavatra ireo\u2019, hoy i Jehovah.\u201d",
        "18": "Ary mbola tonga tamiko ny tenin\u2019i Jehovah Tompon\u2019ny tafika, nanao hoe:",
        "19": "\u201cIzao no nolazain\u2019i Jehovah Tompon\u2019ny tafika: \u2018Ho lasa fifaliana sy firavoravoana ary fety be ho an\u2019ny taranak\u2019i Joda, ny fifadian-kanina amin\u2019ny volana fahefatra, sy amin\u2019ny volana fahadimy, sy amin\u2019ny volana fahafito, ary amin\u2019ny volana fahafolo. Koa tiavo ny fahamarinana sy ny fihavanana.\u2019",
        "20": "\u201cIzao no nolazain\u2019i Jehovah Tompon\u2019ny tafika: \u2018Mbola ho avy ny olona, ary mbola ho tonga ny mponin\u2019ny tan\u00e0na maro.",
        "21": "Dia hankany amin\u2019ny mponin\u2019ny tan\u00e0na iray ny mponin\u2019ny tan\u00e0na anankiray, ka hanao hoe: \u201cAndao haingana hitady sitraka amin\u2019i Jehovah sy hitady an\u2019i Jehovah Tompon\u2019ny tafika. Izaho koa mantsy mba handeha.\u201d",
        "22": "Ary hisy olona maro sy firenena matanjaka ho avy hitady an\u2019i Jehovah Tompon\u2019ny tafika any Jerosalema, sy hitady sitraka amin\u2019i Jehovah.\u2019",
        "23": "\u201cIzao no nolazain\u2019i Jehovah Tompon\u2019ny tafika: \u2018Amin\u2019izany andro izany, dia hisy olona folo avy amin\u2019ny fiteny rehetran\u2019ireo firenena hihazona ny akanjon\u2019ny Jiosy iray, ka hanao hoe: \u201cMba handeha hiaraka aminareo izahay, fa efa renay fa momba anareo Andriamanitra.\u201d\u2019\u201d"
    },
    "9": {
        "1": "Fanambarana: \u201cNy tenin\u2019i Jehovah dia manameloka ny tany Hadraka, ary miantefa amin\u2019i Damaskosy. Fa mifantoka amin\u2019ny olombelona sy ny foko rehetran\u2019ny Israely ny mason\u2019i Jehovah.",
        "2": "Melohina koa i Hamata izay eo amin\u2019ny sisin-taniny, mbamin\u2019i Tyro sy Sidona, na dia hendry aza izy.",
        "3": "Ary nanangana tovon-tany i Tyro, sady nanangona volafotsy maro be toy ny vovoka, sy volamena be dia be toy ny fotaka eny an-dalana.",
        "4": "Hesorin\u2019i Jehovah aminy avokoa ny fananany, ary haripany eny an-dranomasina ny tafiny. Ho levon\u2019ny afo izy.",
        "5": "Hahita izany i Askelona ka hatahotra. Hanaintaina mafy i Gaza. Ary hanaintaina mafy koa i Ekrona, satria ho menatra ilay nantenainy. Hisy mpanjaka ho faty ao Gaza, ary tsy honenana intsony i Askelona.",
        "6": "Zazasary no hipetraka ao Asdoda. Hofoanako ny fireharehan\u2019ny Filistinina,",
        "7": "hesoriko eny am-bavany ny zavatra mbola misy ra, ary hesoriko eo anelanelan\u2019ny nifiny ny zava-maharikoriko. Hisy sisa tavela ho an\u2019Andriamanitsika eo aminy. Ho toy ny lehibem-poko any Joda izy, ary i Ekrona ho toy ny Jebosita.",
        "8": "Ho toy ny toby mpitily ho an\u2019ny tranoko aho, ka tsy hisy hiditra na hivoaka. Ary tsy handalo eo amin\u2019ny oloko intsony ny olon-dozabe manery azy hiasa, fa efa hitan\u2019ny masoko ny fampahoriana azy ireo.",
        "9": "\u201cAoka ho dibo-kafaliana ianao, ry Ziona zanakavavy \u00f4! Manaova horakora-pandresena, ry Jerosalema zanakavavy \u00f4! Iny fa tonga at\u1ef3 aminao ny mpanjakanao. Olo-marina izy, sady voavonjy. Manetry tena izy, ary mitaingina ampondra, dia zanaky ny ampondravavy.",
        "10": "Hofoanako tsy hisy kalesin\u2019ady ao Efraima, ary tsy hisy soavaly ao Jerosalema. Hofoanana koa ny tsip\u00eckan\u2019ady. Fihavanana no horesahiny amin\u2019ireo firenena. Ary hipaka hatrany amin\u2019ny ranomasina ka hatrany amin\u2019ny ranomasina ny fanjakany, ary hatrany amin\u2019ny Renirano ka hatrany amin\u2019ny faran\u2019ny tany.",
        "11": "\u201cNoho ny ran\u2019ilay fifanekena nifanaovanao tamiko, ravehivavy, dia havoakako avy ao anaty lavaka tsy misy rano ny olonao voafonja.",
        "12": "\u201cMiverena any amin\u2019ilay tan\u00e0na voaro mafy, ry voafonja manana fanantenana. \u201cAnio no hilazako aminao hoe: \u2018Hataoko avo roa heny ny anjaranao, ravehivavy.",
        "13": "Hitsahiko toy ny fanitsaka tsip\u00ecka i Joda, ary hampiasaiko toy ny zana-tsip\u00ecka i Efraima. Hampirisihiko ny zanakao, ry Ziona, hiady amin\u2019ny zanakao, ry Gresy. Ary hataoko toy ny sabatry ny lehilahy mahery ianao, ry Ziona.\u2019",
        "14": "Ho hita eo amin\u2019izy ireo i Jehovah, ary hitsoriaka toy ny tselatra ny zana-tsip\u00eckany. Hitsoka ny anjombona i Jehovah Tompo Fara Tampony, ary handeha toy ny ao anaty tafio-drivotra avy any atsimo izy.",
        "15": "Hiaro azy ireo i Jehovah Tompon\u2019ny tafika. Dia holevonin\u2019izy ireo sy hataony tsy misy vokany ireo vatom-pilotra. Hisotro izy ireo, ary hihorakoraka toy ny azon\u2019ny divay. Ary hofenoina toy ny vilia baolina sy toy ny zoron\u2019ny alitara izy ireo.",
        "16": "\u201cAry hamonjy ny olony, izay toy ny andian\u2019ondry, i Jehovah Andriamanitra amin\u2019izany andro izany. Fa ho toy ny vatosoa eo amin\u2019ny diadema izy ireo, dia vatosoa mamirapiratra eo amin\u2019ny taniny.",
        "17": "Fa lehibe tokoa ny hatsaran-toetrany sy ny hatsaran-tarehiny! Varimbazaha no hampahatanjaka ny tovolahy, ary divay vaovao no hampahatanjaka ny virjiny.\u201d"
    },
    "10": {
        "1": "\u201cMangataha orana amin\u2019i Jehovah amin\u2019ny fotoanan\u2019ny oran-dohataona, eny, mangataha amin\u2019i Jehovah, izay mampisy rahona mitondra oram-baratra, sy manome oram-be ho an\u2019ny olona, ary manome zavamaniry eny an-tsaha ho an\u2019ny tsirairay.",
        "2": "Miresaka momba ny herin\u2019ny maizina ny terafima. Ary ny mpisikidy kosa mahita fahitana tsy marina, miresaka nofy tsy misy dikany, ary miezaka hampionona nefa very maina fotsiny izany. Izany no mahatonga ny olona hirenireny toy ny ondry. Ho ory izy ireo, satria tsy misy mpiandry.",
        "3": "\u201cTezitra mafy amin\u2019ireo mpiandry aho, ary hataoko ampamoaka ireo mpitarika toy ny osy, fa i Jehovah Tompon\u2019ny tafika mitsinjo ny taranak\u2019i Joda, izay andian\u2019ondriny. Ary ataony toy ny soavaliny izy ireo, dia soavaly mpiady heni-kaja.",
        "4": "Avy amin\u2019i Joda no iavian\u2019ilay lehibe, ary avy aminy koa ilay mpitondra azo ianteherana sy ilay tsip\u00eckan\u2019ady, ary samy hivoaka avy aminy ny lehiben\u2019ny mpiasa. Eny, avy aminy izy rehetra ireo.",
        "5": "Ary ho toy ny lehilahy mahery manitsaka ny fotaka eny an-dalambe izy ireo, rehefa any an\u2019ady. Hiady izy ireo satria momba azy i Jehovah. Ary ho menatra ny mpitaingin-tsoavaly.",
        "6": "Dia hataoko izay handresen\u2019ny taranak\u2019i Joda, ary hovonjeko ny taranak\u2019i Josefa. Homeko toeram-ponenana izy ireo, satria hamindra fo aminy aho. Dia ho toy ny olona tsy nariako izy, fa izaho no Jehovah Andriamaniny, ary hamaly an\u2019izay miantso ahy aho.",
        "7": "Ho toy ny lehilahy mahery ireo anisan\u2019i Efraima, ary hifaly toy ny azon\u2019ny divay ny fon\u2019izy ireo. Hahita izany ny zanany ka ho faly. Hiravoravo amin\u2019i Jehovah ny fony.",
        "8": "\u201c\u2018Hisioka hiantso azy ireo aho, ka hanangona azy. Fa havotako tokoa izy ireo, ka ho maro be toy ireo vahoaka nanjary maro be.",
        "9": "Dia haparitako any amin\u2019ireo firenena izy ireo, eny, haparitako toy ny voa afafy. Hahatsiaro ahy izy ireo, any an-tany lavitra any. Ary ho velombelona indray izy ireo mbamin\u2019ny zanany, ka hiverina.",
        "10": "Hampodiko avy any Ejipta izy ireo, ary avy any Asyria no hanangonako azy. Hoentiko ho any Gileada sy Libanona izy ireo, satria tsy misy toerana ho antonona azy rehetra.",
        "11": "Dia hamakivaky ny ranomasina izy, ka hampisamboaravoara azy. Ary hokapohiny ny onjan-dranomasina. Ho ritra hatramin\u2019ny rano lalina rehetran\u2019i Neily. Haetry ny reharehan\u2019i Asyria, ary hiala ny tehim-panjakan\u2019i Ejipta.",
        "12": "Ary izaho Jehovah no hanome fandresena azy ireo, ary handeha amin\u2019ny anarako izy ireo\u2019, hoy i Jehovah.\u201d"
    },
    "11": {
        "1": "\u201cVohay ny vavahadinao, ry Libanona \u00f4, mba handevonan\u2019ny afo ny hazo sederanao.",
        "2": "Midradradradr\u00e0, ry hazo zenevrie, fa efa nianjera ny sedera, ary fongotra ny hazo mijoalajoala! Midradradradr\u00e0, ry hazo goavam-be ao Basana, fa ripaka ny ala mikitroka!",
        "3": "Injay ny fidradradradran\u2019ny mpiandry ondry, fa afa-boninahitra izy ireo. Injay ny fieron\u2019ny liona tanora, fa fongotra ny kirihitrala matevina teny amoron\u2019i Jordana.",
        "4": "\u201cIzao no nolazain\u2019i Jehovah Andriamanitro: \u2018Andraso ny andian\u2019ondry natao hovonoina.",
        "5": "Mamono azy ny mpividy, nefa tsy hatao ho helony izany. Ary hoy ireo mivarotra azy: \u201cHisaorana anie i Jehovah, fa ho mpanankarena aho!\u201d Ary tsy miantra azy ny mpiandry azy.\u2019",
        "6": "\u201c\u2018Fa tsy hangoraka an\u2019ireo mponina amin\u2019ity tany ity intsony aho\u2019, hoy i Jehovah. \u2018Koa hatolotro eo an-tanan\u2019ny namany avy sy eo an-tanan\u2019ny mpanjakany ny olona. Dia horavan\u2019izy ireo ity tany ity, nefa izaho tsy hamonjy na iza na iza eny an-tanany.\u2019\u201d",
        "7": "Dia niandry ny andian\u2019ondry natao hovonoina aho, mba hahasoa anareo, ry andian\u2019ondry nampahorina. Koa naka tehina roa aho: Ny iray nantsoiko hoe Imahafinaritra, ary ny iray hoe Firaisan-kina. Dia nandrasako ny andian\u2019ondry.",
        "8": "Tao anatin\u2019ny iray volana, dia noroahiko ny mpiandry telo satria tsy zakako intsony ny nataon\u2019izy ireo, ary izy ireo rahateo efa nankahala mafy ahy.",
        "9": "Farany, dia hoy aho: \u201cTsy ho mpiandry anareo intsony aho. Izay efa ho faty, dia aoka ho faty. Izay haringana, dia aoka ho ringana. Ary izay sisa tavela, dia aoka samy hihinana ny nofon\u2019ny namany avy.\u201d",
        "10": "Koa nalaiko ilay tehiko atao hoe Imahafinaritra ka notapatapahiko, mba hanafoanako an\u2019ilay fifanekena nataoko tamin\u2019ny olona rehetra.",
        "11": "Dia nofoanana ilay izy tamin\u2019iny andro iny. Ary ilay andian\u2019ondry nampahorina, izay nijery ahy, dia nanjary nahafantatra fa izany no tenin\u2019i Jehovah.",
        "12": "Ary hoy aho tamin\u2019ny olona: \u201cRaha mety aminareo, dia omeo ahy ny karamako. Fa raha tsy mety, dia aza omena.\u201d Ary naloany ny karamako, ka farantsa volafotsy telopolo no nomeny.",
        "13": "Dia hoy i Jehovah tamiko: \u201cAtsipazo ao amin\u2019ny fitehirizan-karena izany vola be anombanany ahy izany.\u201d Dia nalaiko ireo farantsa volafotsy telopolo ka natsipiko tao amin\u2019ny fitehirizan-karena tao an-tranon\u2019i Jehovah.",
        "14": "Ary notapatapahiko ilay tehiko faharoa, dia ny Firaisan-kina, mba handravako ny firahalahian\u2019i Joda sy Israely.",
        "15": "Ary hoy i Jehovah tamiko: \u201cAlaivo ho anao ireo fitaovana eny amin\u2019ny mpiandry tsy misy ilana azy.",
        "16": "Fa hanendry mpiandry ondry eto amin\u2019ity tany ity aho. Tsy hiraharaha an\u2019ireo ondry haringana izy, na hitady ny zanak\u2019ondry, na hanasitrana an\u2019izay tapaka. Tsy homeny sakafo izay mbola mahatsangana, hohaniny ny nofon\u2019izay matavy, ary hendahany ny kitron\u2019ondry.",
        "17": "Lozan\u2019ny mpiandry tsy misy fotony, izay mandao ny ondry! Hisy sabatra hamely ny sandriny sy ny masony havanana. Dia ho maina tokoa ny sandriny, ary hanjavozavo tokoa ny masony havanana.\u201d"
    },
    "12": {
        "1": "Fanambarana: \u201cNy tenin\u2019i Jehovah momba ny Israely.\u201d Izao no tenin\u2019i Jehovah, Ilay namelatra ny lanitra, sy nametraka ny fototry ny tany, ary namorona ny ain\u2019ny olona, ka nametraka izany ao anatiny:",
        "2": "\u201cHataoko izay hahatonga an\u2019i Jerosalema ho toy ny vilia baolina hampivembena ny firenena rehetra manodidina azy. Hatao fahirano koa i Joda sy Jerosalema.",
        "3": "Ary hataoko toy ny vato mavesatra amin\u2019ny firenena rehetra i Jerosalema, amin\u2019izany andro izany. Tsy maintsy haratra mafy izay rehetra manainga izany vato izany. Ary hiangona hamely an\u2019i Jerosalema ny firenena rehetra eny ambonin\u2019ny tany.",
        "4": "Amin\u2019izany andro izany\u201d, hoy i Jehovah, \u201cdia hataoko very hevitra ny soavaly rehetra, ary ny mpitaingina azy hataoko lasa adala. Hitsinjo ny taranak\u2019i Joda ny masoko, fa hataoko jamba kosa ny soavaly rehetran\u2019ireo firenena.",
        "5": "Ary hiteny anakampo ireo lehibem-pokon\u2019i Joda hoe: \u2018Ny mponin\u2019i Jerosalema no hery ho anay, eny, hery avy amin\u2019ilay Andriamaniny, dia i Jehovah Tompon\u2019ny tafika.\u2019",
        "6": "Izao no hataoko amin\u2019izany andro izany: Ireo lehibem-pokon\u2019i Joda dia hataoko toy ny fasiana vainafo mandoro ala, ary toy ny fanilo mirehitra eny amin\u2019ny varimbazaha vao avy nojinjaina. Ary haripak\u2019izy ireo ny firenena rehetra manodidina, na ny eny ankavanany na ny eny ankaviany. Mbola honenana ihany anefa i Jerosalema eo amin\u2019ilay misy azy, dia any Jerosalema.",
        "7": "\u201cAry ny tranolain\u2019i Joda no hovonjen\u2019i Jehovah voalohany, sao hihoatra lavitra noho ny hatsaran\u2019i Joda ny an\u2019ny taranak\u2019i Davida sy ny mponin\u2019i Jerosalema.",
        "8": "I Jehovah ho toy ny fiarovana manodidina ny mponin\u2019i Jerosalema, amin\u2019izany andro izany. Ary izay tafintohina dia ho sahala amin\u2019i Davida, amin\u2019izany andro izany. Ny taranak\u2019i Davida ho sahala amin\u2019Andriamanitra sy ho sahala amin\u2019ilay anjelin\u2019i Jehovah eo anatrehan\u2019izy ireo.",
        "9": "Ary tsy maintsy haringako ny firenena rehetra ho avy hamely an\u2019i Jerosalema, amin\u2019izany andro izany.",
        "10": "\u201cAry handatsahako ny fanahiko ny taranak\u2019i Davida sy ny mponin\u2019i Jerosalema, ho mariky ny fankasitrahako sy ho valin\u2019ny fitalahoany. Dia hijery an\u2019Ilay nolefoniny izy ireo ary hitomany mafy noho ny Aminy, toy ny fitomany zanaka lahitokana, sady hidradradradra noho ny aminy, toy ny ataon\u2019ny olona namoy zanaka lahimatoa.",
        "11": "Hisy fitomaniana mafy ao Jerosalema amin\u2019izany andro izany, toy ilay fitomaniana tao Hadadrimona, teo amin\u2019ny lemak\u2019i * Megido.",
        "12": "Dia hitomany isam-pianakaviana tokoa ilay tany, ka samy hitomany mitokana na ny fianakaviamben\u2019ny taranak\u2019i Davida na ny vehivavy ao aminy, na ny fianakaviamben\u2019ny taranak\u2019i Natana na ny vehivavy ao aminy,",
        "13": "na ny fianakaviamben\u2019ny taranak\u2019i Levy na ny vehivavy ao aminy, na ny fianakaviamben\u2019ny taranaky ny Simeita na ny vehivavy ao aminy.",
        "14": "Ary ny fianakaviambe sisa rehetra dia hitomany isam-pianakaviana, ary ny vehivavy ao aminy hitomany mitokana."
    },
    "13": {
        "1": "\u201cAmin\u2019izany andro izany, dia hisy lavadrano holavahana ho an\u2019ny taranak\u2019i Davida sy ny mponin\u2019i Jerosalema, mba hanadiovana azy ireo ho afaka amin\u2019ny fahotana sy ny zava-maharikoriko.",
        "2": "\u201cAry amin\u2019izany andro izany\u201d, hoy i Jehovah Tompon\u2019ny tafika, \u201cno hanafoanako ny anaran\u2019ireo sampy tsy ho amin\u2019ity tany ity, ka tsy hotsarovana intsony ireny. Ary hesoriko tsy ho amin\u2019ity tany ity koa ny mpaminany sy ny fanahin\u2019ny fahalotoana.",
        "3": "Raha misy lehilahy mbola maminany, dia hilaza aminy ny rainy sy ny reniny niteraka azy, hoe: \u2018Ho faty ianao, satria miteny lainga amin\u2019ny anaran\u2019i Jehovah.\u2019 Dia handefona azy ny rainy sy ny reniny niteraka azy, noho izy naminany.",
        "4": "\u201cSamy ho menatra noho ny fahitany ny mpaminany amin\u2019izany andro izany, rehefa maminany. Ary tsy hanao akanjo volom-biby hoenti-mamitaka izy ireo.",
        "5": "Dia hisy amin\u2019izy ireo hilaza hoe: \u2018Tsy mpaminany aho fa mpiasa tany, satria novidin\u2019olona hatry ny fony kely.\u2019",
        "6": "Ary hisy hanontany azy hoe: \u2018Inona ireny ratra eny amin\u2019ny vatanao ireny?\u2019 Dia hoy izy: \u2018Ratra tamin\u2019ny namelezana ahy ireny, tamin\u2019izaho tao an-tranon\u2019ireo olona tia ahy fatratra.\u2019\u201d",
        "7": "\u201cRy sabatra \u00f4, mifohaza hamely ny mpiandry ondriko, dia ilay lehilahy tomady mpiara-miasa amiko\u201d, hoy i Jehovah Tompon\u2019ny tafika. \u201cAsio ny mpiandry, dia hiparitaka ny andian\u2019ondry. Ary hasehoko ny fankasitrahako an\u2019ireo tsinontsinona ireo.\u201d",
        "8": "\u201cAry manerana ity tany ity\u201d, hoy i Jehovah, \u201cdia ho ripaka sy ho faty ny roa ampahatelon\u2019ny mponina, ary ny ampahatelony no ho sisa tavela ao.",
        "9": "Ary hataoko anaty afo ilay ampahatelony. Dia hanadio azy toy ny fanadio volafotsy aho, ary handinika azy toy ny fandinika volamena. Hiantso ny anarako izy, ary izaho hamaly azy. Dia hoy aho: \u2018Oloko izy\u2019, ary izy kosa hiteny hoe: \u2018I Jehovah no Andriamanitro.\u2019\u201d"
    },
    "14": {
        "1": "\u201cHo avy ny andro, dia ny andron\u2019i Jehovah. Ary hozarazaraina eo anivonao ny zavatra nobaboina teo aminao.",
        "2": "Ary hangoniko hiady amin\u2019i Jerosalema ny firenena rehetra. Dia ho babo tokoa ilay tan\u00e0na, horobaina ny trano, ary hovetavetaina ny vehivavy. Hatao sesitany ny antsasak\u2019ilay tan\u00e0na, fa ny olona sisa kosa havela ao ihany.",
        "3": "\u201cHivoaka hiady amin\u2019ireo firenena ireo tokoa i Jehovah, toy ny tamin\u2019ny andro nanafihany, dia tamin\u2019ny andro niadiany.",
        "4": "Ary amin\u2019izany andro izany ny tongony dia hijoro eo amin\u2019ny tendrombohitry ny hazo oliva, izay eo atsinanana, tandrifin\u2019i Jerosalema. Ary hitresaka eo afovoany io tendrombohitry ny hazo oliva io, manomboka any amin\u2019ny fiposahan\u2019ny masoandro ka hatrany andrefana, hany ka hisy lohasaha tena lehibe. Dia hifindra hianavaratra ny antsasak\u2019ilay tendrombohitra, ary ny antsasany hianatsimo.",
        "5": "Ary handositra ho any amin\u2019ilay lohasaha eo anelanelan\u2019ny tendrombohitro ianareo, satria hipaka hatrany amin\u2019ny lalana mankany Azela ilay lohasaha. Ary handositra ianareo, toy ny nandosiranareo tamin\u2019ilay horohoron-tany tamin\u2019ny andron\u2019i Ozia mpanjakan\u2019ny Joda. Dia ho avy tokoa i Jehovah Andriamanitro mbamin\u2019ny anjely masina * rehetra.",
        "6": "\u201cAmin\u2019izany andro izany, dia tsy hisy hazavana mamirapiratra, ka hivaingana ny zava-drehetra.",
        "7": "Ary hisy andro iray ho fantatra ho andron\u2019i Jehovah. Sady tsy andro izy io, no tsy alina, fa mbola hazava ihany na amin\u2019ny takariva aza.",
        "8": "Ary hisy rano velona hikoriana avy ao Jerosalema amin\u2019izany andro izany, ka ny antsasany hivarina any amin\u2019ny ranomasina atsinanana, ary ny antsasany any amin\u2019ny ranomasina andrefana. Dia ho toy izany foana, na fahavaratra na ririnina.",
        "9": "Ary ho mpanjakan\u2019ny tany manontolo i Jehovah. Iray ihany i Jehovah amin\u2019izany andro izany, ary iray ihany ny anarany.",
        "10": "\u201cAry hiova ho sahala amin\u2019i Araba ilay tany manontolo, manomboka any Geba ka hatrany Rimona any atsimon\u2019i Jerosalema. Hisondrotra izy ka honenana eo amin\u2019izay misy azy, manomboka any amin\u2019ny Vavahadin\u2019i Benjamina ka hatrany amin\u2019ny Vavahady Voalohany sy hatrany amin\u2019ny Vavahady An-jorony, ary manomboka eo amin\u2019ny Tilikambon\u2019i Hananela ka hatrany amin\u2019ny famiazam-boaloboky ny mpanjaka.",
        "11": "Hisy mponina tokoa ao Jerosalema, ary tsy hatokana haringana intsony izy. Tsy hanana ahiahy ny mponina ao aminy.",
        "12": "\u201cAry izao no loza hampiharin\u2019i Jehovah amin\u2019ny olona rehetra hiady amin\u2019i Jerosalema: Ho lo ny nofony raha mbola eo am-pitsanganana izy, ho lo ny masony ao anaty taolamasony, ary ho lo ao am-bavany ny lelany.",
        "13": "\u201cAry hataon\u2019i Jehovah mifanjevo izy rehetra amin\u2019izany andro izany, ka samy hihazona ny tanan\u2019ny namany avy izy ireo ary samy hanainga tanana hifamely.",
        "14": "Ary hiady any Jerosalema koa ny Joda. Hangonina ny harenan\u2019ny firenena rehetra manodidina, dia volamena sy volafotsy ary fitafiana be dia be.",
        "15": "\u201cAry ho toy izany koa ny loza hanjo ny soavaly, ny ramole, ny rameva, ny ampondralahy, ary ny karazam-biby fiompy rehetra ao amin\u2019ny toby, eny, ho toy izany ny loza hanjo azy ireo.",
        "16": "\u201cAry ny sisa tavela amin\u2019ny firenena rehetra izay tonga hiady amin\u2019i Jerosalema, dia hiakatra isan-taona hiankohoka eo anatrehan\u2019ny Mpanjaka, dia i Jehovah Tompon\u2019ny tafika, sy hankalaza ny fetin\u2019ny trano rantsankazo.",
        "17": "Ary na iza na iza any amin\u2019ireo firenena ambonin\u2019ny tany no tsy miakatra any Jerosalema mba hiankohoka eo anatrehan\u2019ny Mpanjaka, izany hoe i Jehovah Tompon\u2019ny tafika, dia tsy hahazo orana mihitsy izy ireo.",
        "18": "Tsy hahazo orana koa ny firenena ejipsianina raha tsy miakatra mankany. Hampiharina ilay loza hamelezan\u2019i Jehovah an\u2019ireo firenena, dia ireo firenena tsy miakatra hankalaza ny fetin\u2019ny trano rantsankazo.",
        "19": "Izany no sazy noho ny fahotan\u2019i Ejipta sy ny fahotan\u2019ny firenena rehetra tsy miakatra hankalaza ny fetin\u2019ny trano rantsankazo.",
        "20": "\u201cAmin\u2019izany andro izany, dia hisy soratra hoe \u2018An\u2019i Jehovah ny fahamasinana!\u2019 eo amin\u2019ny lakolosy kelin\u2019ny soavaly. Ary ho sahala amin\u2019ireo vilia baolina eo anoloan\u2019ny alitara, ireo vilanibe ao an-tranon\u2019i Jehovah.",
        "21": "Ho lasa zava-masin\u2019i Jehovah Tompon\u2019ny tafika ny vilanibe rehetra any Jerosalema sy Joda. Ary hiditra izay rehetra manao sorona ka haka amin\u2019ireny vilanibe ireny ary hahandro hena ao anatiny. Ary tsy hisy Kananita intsony ao an-tranon\u2019i Jehovah Tompon\u2019ny tafika, amin\u2019izany andro izany.\u201d"
    },
    "meta": {
        "name": "Zakaria",
        "order": 37,
        "chapter_number": 14
    }
}