{
    "1": {
        "1": "Paoly, voafonja noho ny amin\u2019i Kristy Jesosy, sy Timoty rahalahintsika. Ho an\u2019i Filemona malalanay sy mpiara-miasa aminay,",
        "2": "sy Apia anabavinay, sy Arkipo, miaramila toa anay, ary ho an\u2019ny fiangonana ao an-tranonao,",
        "3": "Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Raintsika sy Jesosy Kristy Tompo!",
        "4": "Misaotra an\u2019Andriamanitra foana aho rehefa mahatsiaro anao amin\u2019ny vavaka,",
        "5": "satria reko foana ny fitiavanao sy ny finoanao an\u2019i Jesosy Tompo sy ny olona masina rehetra.",
        "6": "Koa mivavaka aho mba hiasa ilay finoana iombonanao amin\u2019ny hafa, satria takatrao fa nahazo zava-tsoa maro isika noho isika tafaray amin\u2019i Kristy.",
        "7": "Nitondra fifaliana sy fankaherezana lehibe ho ahy mantsy ny fitiavanao, satria novelombelominao ny fifankatiavan\u2019ny olona masina, ry rahalahy.",
        "8": "Noho izany, na dia tena azoko atao aza, amin\u2019ny maha apostolin\u2019i Kristy ahy, ny mandidy anao hanao izay mety,",
        "9": "dia aleoko miangavy anao noho ny fitiavana, satria efa izao aho, eny, izaho Paoly izay efa antitra, sady voafonja noho ny amin\u2019i Kristy Jesosy koa ankehitriny.",
        "10": "Miangavy anao aho noho ny amin\u2019ilay zanaka naterako nandritra ny fifatorako tato am-ponja, dia i Onesimosy,",
        "11": "izay tsy nahasoa anao teo aloha, fa mahasoa ahy sy ianao kosa izao.",
        "12": "Izy indrindra no averiko any aminao, eny, izy, ilay sombinaiko.",
        "13": "Tiako hohazonina eto amiko izy mba hisolo anao eo amin\u2019ny fikarakarana ahy amin\u2019ny fifatorako ato am-ponja, izay zakaiko noho ny vaovao tsara.",
        "14": "Tsy te hanao na inona na inona anefa aho raha tsy efa manaiky ianao, mba tsy ho an-tery ny soa ataonao, fa ho an-tsitrapo kosa.",
        "15": "Izany indrindra angamba no nandosirany vetivety, mba hiverenany aminao ka ho anao mandrakizay,",
        "16": "tsy ho mpanompo intsony anefa fa mihoatra noho izany aza, dia rahalahy malala. Eny, rahalahy malala izy, indrindra fa amiko, ary mainka moa fa aminao, na amin\u2019ny maha olombelona izany na ao amin\u2019ny Tompo.",
        "17": "Koa raha mihevitra ahy ho namana ianao, dia mba raiso amin-katsaram-panahy izy, toy ny handraisanao ahy.",
        "18": "Raha nanao ny tsy mety taminao koa izy, na anananao trosa, dia ataovy ho isan\u2019ny trosako izany.",
        "19": "Izaho Paoly no manoratra, eny, ny tanako mihitsy no manoratra: Izaho no hanefa izany. Tsy te hilaza aminao aho fa ananako trosa koa ange ianao e! Ary ianao mihitsy izany trosa izany.",
        "20": "Eny, ry rahalahy, enga anie ka handray soa avy aminao aho, noho ny amin\u2019ny Tompo! Velombelomy ny fitiavako, amin\u2019ny maha mpanara-dia an\u2019i Kristy ahy.",
        "21": "Matoky aho fa hanaiky ianao, ka izany no anoratako aminao, satria fantatro fa hanao mihoatra noho izay lazaiko aza ianao.",
        "22": "Ankoatra izany, dia anomano efitrano koa aho, satria manantena aho fa hafahana ho anareo, noho ny vavaka ataonareo.",
        "23": "Mampamangy, hono, ianao hoy i Epafra, mpiara-migadra amiko noho ny amin\u2019i Kristy Jesosy,",
        "24": "Marka, Aristarko, Demasy, ary Lioka, izay samy mpiara-miasa amiko.",
        "25": "Ho amin\u2019ny toe-tsaina asehonareo anie ny hatsaram-panahy tsy manam-paharoan\u2019i Jesosy Kristy Tompo!"
    },
    "meta": {
        "name": "Filemona",
        "order": 56,
        "chapter_number": 1
    }
}