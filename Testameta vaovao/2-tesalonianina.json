{
    "1": {
        "1": "Paoly sy Silvano ary Timoty. Ho an\u2019ny fiangonan\u2019ny Tesalonianina izay tafaray amin\u2019Andriamanitra Raintsika sy amin\u2019i Jesosy Kristy Tompo,",
        "2": "Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Ray sy Jesosy Kristy Tompo!",
        "3": "Tsy maintsy misaotra an\u2019Andriamanitra mandrakariva noho ny aminareo izahay, ry rahalahy, ary mety ny hanaovana izany, satria mihamitombo be ny finoanareo ary mihalehibe ny fifankatiavanareo rehetra.",
        "4": "Koa reharehanay eo amin\u2019ireo fiangonan\u2019Andriamanitra ianareo, noho ny fiaretanareo sy ny finoanareo, ao anatin\u2019ny fanenjehana sy ny fahoriana rehetra zakainareo.",
        "5": "Porofo izany fa ara-drariny ny fitsaran\u2019Andriamanitra ka mahatonga anareo ho mendrika ny fanjakan\u2019Andriamanitra. Noho io fanjakana io mantsy no ijalianareo.",
        "6": "Fa marina tokoa ny an\u2019Andriamanitra raha mamaly fahoriana an\u2019izay mampahory anareo izy,",
        "7": "fa manafaka anareo izay ampahorina kosa, mbamin\u2019ny tenanay, rehefa haharihary i Jesosy Tompo avy any an-danitra miaraka amin\u2019ny anjeliny mahery,",
        "8": "ao amin\u2019ny afo midedadeda, amin\u2019ny fotoana hamaliany an\u2019izay tsy mahalala an\u2019Andriamanitra sy izay tsy mankat\u00f2 ny vaovao tsara momba an\u2019i Jesosy Tompontsika.",
        "9": "Hiharan\u2019ny sazy vokatry ny didim-pitsarana ireo, dia fandringanana mandrakizay tsy ho eo anoloan\u2019ny Tompo sy ny voninahitry ny heriny,",
        "10": "rehefa tonga izy mba homem-boninahitra miaraka amin\u2019ny olony masina sy mba hampitolagaga an\u2019izay rehetra maneho finoana, amin\u2019izany andro izany. Ninoanareo mantsy ny fanambaranay.",
        "11": "Izany indrindra no ivavahanay mandrakariva ho anareo, mba hahatonga an\u2019Andriamanitsika hihevitra anareo ho mendrika ny fiantsoany, ary hanatanterahany amin-kery izay tsara rehetra sitraky ny fony, mbamin\u2019ny asam-pinoana rehetra.",
        "12": "Amin\u2019izay dia homem-boninahitra eo aminareo ny anaran\u2019i Jesosy Tompontsika, ary ho tafaray aminy ianareo, araka ny hatsaram-panahy tsy manam-paharoan\u2019Andriamanitsika sy Jesosy Kristy Tompo."
    },
    "2": {
        "1": "Raha ny amin\u2019ny fanatrehan\u2019i Jesosy Kristy Tompontsika sy ny fanangonana antsika ho any aminy, dia izao no angatahinay aminareo, ry rahalahy:",
        "2": "Aza malaky mikorontan-tsaina na mientanentana raha misy fanambarana avy amin\u2019ny fanahy, na tenin\u2019olona, na taratasy toa avy aminay, milaza fa efa tonga ny andron\u2019i Jehovah.",
        "3": "Aoka tsy hisy hamitaka anareo na amin\u2019inona na amin\u2019inona, satria tsy ho tonga izany raha tsy efa tonga aloha ny fivadiham-pinoana, ka haharihary ilay lehilahy mpandika lal\u00e0na, dia ilay zanaky ny fandringanana.",
        "4": "Mitsangana ho mpanohitra izy, ary manandra-tena ho ambony noho izay rehetra atao hoe \u201candriamanitra\u201d na izay zavatra ivavahana, mba hipetrahany ao amin\u2019ny tempolin\u2019Ilay Andriamanitra, ka hisehoany an-karihary ho andriamanitra.",
        "5": "Efa nilaza izany matetika taminareo aho fony mbola teo aminareo. Tsy tadidinareo ve?",
        "6": "Koa fantatrareo izao ilay zava-misakana, mba hampiharihariana an\u2019io lehilahy io amin\u2019ny fotoan\u2019androny.",
        "7": "Marina fa efa miasa sahady ilay zava-miafina ny amin\u2019io fandikan-dal\u00e0na io, saingy mandra-panala an\u2019ilay misakana amin\u2019izao fotoana izao fotsiny.",
        "8": "Amin\u2019izay tokoa vao haharihary ilay tsy tan-dal\u00e0na, izay haringan\u2019i Jesosy Tompo amin\u2019ny fofonain\u2019ny vavany, ary hofoanany amin\u2019ny alalan\u2019ny fisehoan\u2019ny fanatrehany.",
        "9": "Fa ny fanatrehan\u2019ilay tsy tan-dal\u00e0na dia araka ny asan\u2019i Satana, miaraka amin\u2019ny fahagagana rehetra, mbamin\u2019ny famantarana sy fambara mandainga rehetra,",
        "10": "ary amin\u2019ny famitahana tsy marina rehetra ho an\u2019ireo ho ringana. Izany dia ho valin\u2019ny tsy naneken\u2019izy ireo ny fitiavana ny fahamarinana mba hahavoavonjy azy.",
        "11": "Koa navelan\u2019Andriamanitra hankany amin\u2019izy ireo \u00e0ry ny asan\u2019ny fahadisoana, mba hinoany lainga.",
        "12": "Amin\u2019izay dia homelohina daholo izy rehetra satria tsy nino ny fahamarinana, fa finaritra tamin\u2019ny tsy fahamarinana kosa.",
        "13": "Tsy maintsy misaotra an\u2019Andriamanitra mandrakariva noho ny aminareo anefa izahay, ry rahalahy tian\u2019i Jehovah, satria Andriamanitra nifidy anareo hatrany am-piandohana ho amin\u2019ny famonjena. Eny, nifidy anareo izy tamin\u2019ny nanamasinany anareo tamin\u2019ny alalan\u2019ny fanahy masina sy noho ny finoanareo ny fahamarinana.",
        "14": "Ho amin\u2019izany indrindra no niantsoany anareo tamin\u2019ny alalan\u2019ny vaovao tsara torinay, mba hahazoana ny voninahitr\u2019i Jesosy Kristy Tompontsika.",
        "15": "Koa aoka ho mafy orina ianareo, ry rahalahy, ary haz\u00f2ny ny fampianarana nampitaina taminareo, na tamin\u2019ny teny izany, na tamin\u2019ny taratasinay.",
        "16": "Ary tia antsika Andriamanitra Raintsika sady nanome antsika fampiononana mandrakizay sy fanantenana tsara, noho ny hatsaram-panahiny tsy manam-paharoa. Koa enga anie i Jesosy Kristy Tompontsika sy io Andriamanitra Raintsika io",
        "17": "samy hampionona ny fonareo sy hampahery anareo amin\u2019izay asa sy teny tsara rehetra ataonareo!"
    },
    "3": {
        "1": "Farany, ry rahalahy, mivavaha foana ho anay, mba hiely haingana foana ny tenin\u2019i Jehovah ary homem-boninahitra toy izao eo aminareo izao.",
        "2": "Mivavaha foana koa mba ho afaka amin\u2019ny mpisompatra sy ny ratsy fanahy izahay, satria tsy ary manam-pinoana daholo ny olona rehetra.",
        "3": "Fa tsy mivadika amin\u2019ny teniny kosa ny Tompo, ka hampahery sy hiaro anareo tsy ho azon\u2019ilay ratsy.",
        "4": "Ary matoky ao amin\u2019ny Tompo izahay ny aminareo, fa efa manao izay andidianay ianareo, sady mbola hanao izany ihany.",
        "5": "Ny Tompo anie hitarika soa aman-tsara ny fonareo ho amin\u2019ny fitiavana an\u2019Andriamanitra sy ny fiaretana noho ny amin\u2019i Kristy!",
        "6": "Mandidy anareo amin\u2019ny anaran\u2019i Jesosy Kristy Tompo izahay, ry rahalahy, mba hialanareo amin\u2019ny rahalahy rehetra tsy laitra fehezina, izay tsy mitondra tena araka ny fampianarana noraisinareo avy taminay.",
        "7": "Fa fantatrareo tsara ny fomba tokony hanahafanareo anay, satria tsy mba olona tsy laitra fehezina izahay teo aminareo,",
        "8": "sady tsy nihinam-potsiny ny sakafon\u2019olona koa. Fa niasa mafy sy nisasatra andro aman\u2019alina kosa izahay, mba tsy hampitondra enta-mavesatra na iza na iza aminareo teo amin\u2019ny lafiny ara-bola.",
        "9": "Tsy hoe tsy manana fahefana hanao izany anefa izahay, fa mba hanoloranay kosa ny tenanay ho modely hotahafinareo.",
        "10": "Fony teo aminareo koa aza izahay, dia nandidy anareo matetika hoe: \u201cRaha misy tsy mety miasa, dia aoka izy tsy hihinana.\u201d",
        "11": "Renay mantsy fa misy tsy laitra fehezina eo aminareo, ka tsy miasa mihitsy fa mitsofotsofoka amin\u2019ny raharaha tsy mahakasika azy.",
        "12": "Ny olona toy ireny no didianay sy anarinay ao amin\u2019i Jesosy Kristy Tompo mba hiasa amim-pilaminana ka hihinana izay nisasarany.",
        "13": "Ary ianareo kosa, ry rahalahy, aza mba sasatry ny manao soa.",
        "14": "Fa raha misy tsy mankat\u00f2 ny teninay ato amin\u2019ity taratasy ity, dia mariho izany olona izany, ka tapaho ny fifaneraserana aminy mba ho menatra izy.",
        "15": "Aza dia atao toy ny fahavalo anefa izy na izany aza, fa anaro hatrany toy ny rahalahy.",
        "16": "Ilay Tompon\u2019ny fiadanana anie hanome fiadanana anareo mandrakariva, amin\u2019ny fomba rehetra! Ho aminareo rehetra anie ny Tompo!",
        "17": "Ity no veloma nosoratan\u2019ny tanako, izaho Paoly. Ary izy ity no famantarana ao amin\u2019ny taratasy rehetra fa sora-tanako io.",
        "18": "Ho aminareo rehetra anie ny hatsaram-panahy tsy manam-paharoan\u2019i Jesosy Kristy Tompontsika!"
    },
    "meta": {
        "name": "2 Tesalonianina",
        "order": 52,
        "chapter_number": 3
    }
}