{
    "1": {
        "1": "Petera, apostolin\u2019i Jesosy Kristy. Ho an\u2019ny mpivahiny miely any Ponto, Galatia, Kapadokia, Azia, ary Bitynia, dia ianareo voafidy",
        "2": "araka ny efa fantatr\u2019Andriamanitra Ray mialoha, sy noho ny fanamasinan\u2019ny fanahy, eny, voafidy mba hankat\u00f2 sy hofafazana ny ran\u2019i Jesosy Kristy. Hampitomboina anie ny hatsaram-panahy tsy manam-paharoa sy ny fiadanana ho azonareo!",
        "3": "Hisaorana anie Andriamanitra Rain\u2019i Jesosy Kristy Tompontsika, satria araka ny haben\u2019ny famindram-pony, dia naterany indray ho amin\u2019ny fanantenana velona isika, tamin\u2019ny nananganana an\u2019i Jesosy Kristy tamin\u2019ny maty,",
        "4": "eny, naterany indray ho amin\u2019ny lova tsy mety simba sy tsy misy loto ary maharitra, izay voatahiry any an-danitra ho anareo.",
        "5": "Arovan\u2019ny herin\u2019Andriamanitra amin\u2019ny alalan\u2019ny finoana ianareo, ho amin\u2019ny famonjena izay efa vonona haharihary amin\u2019ny fotoana farany.",
        "6": "Izany no iravoravoanareo fatratra, na dia tsy maintsy ampalahelovina vetivety amin\u2019ny fitsapana maro samihafa aza ianareo ankehitriny.",
        "7": "Amin\u2019izay ny finoanareo vita sedra, dia ho hita fa hitondra fiderana sy voninahitra ary haja, rehefa haharihary i Jesosy Kristy. Ny finoana vita sedra tokoa mantsy dia sarobidy lavitra noho ny volamena, izay mety simba na dia voasedra tamin\u2019ny afo aza.",
        "8": "Na mbola tsy hitanareo mihitsy aza i Kristy, dia tia azy ianareo. Ary na tsy hitanareo aza izy ankehitriny, dia mino azy ianareo, sady miravoravo fatratra amin\u2019ny fifaliam-be tsy hay lazaina,",
        "9": "satria azonareo ilay vokatry ny finoanareo, dia ny famonjena anareo.",
        "10": "Momba izany famonjena izany indrindra no nanaovan\u2019ny mpaminany famotopotorana tsara sy fikarohana lalina. Naminany momba ny hatsaram-panahy tsy manam-paharoa voatokana ho anareo izy ireny.",
        "11": "Nanadihady hatrany izy ireny hoe rahoviana na hanao ahoana ny fotoana voatondro momba an\u2019i Kristy, araka izay notondroin\u2019ny fanahy masina tao amin\u2019izy ireny, rehefa nambaran\u2019io fanahy io mialoha ny fijalian\u2019i Kristy sy ny voninahitra aorian\u2019izany.",
        "12": "Naharihary tamin\u2019izy ireny fa tsy ho an\u2019ny tenany ny fanompoana nataony, fa ho anareo kosa, ka nomeny anareo ireo zavatra ambara ankehitriny, izay nambaran\u2019ireo nitory ny vaovao tsara taminareo tamin\u2019ny alalan\u2019ny fanahy masina nalefa avy any an-danitra. Ireny zavatra ireny indrindra no tena tian\u2019ny anjely hodinihina tsara.",
        "13": "Koa hatanjaho hiatrika asa ny sainareo, ary aoka ianareo hisaina tsara foana. Aoka koa ianareo hanantena ny hatsaram-panahy tsy manam-paharoa izay hoentina ho anareo rehefa haharihary i Jesosy Kristy.",
        "14": "Zanaka mankat\u00f2 ianareo, ka aza manaiky intsony hotarihin\u2019ny fanirianareo taloha tamin\u2019ny tsy fahalalanareo.",
        "15": "Masina ilay niantso anareo, ka aoka ho masina koa ianareo amin\u2019ny fitondran-tena rehetra,",
        "16": "fa voasoratra hoe: \u201cAoka ho masina ianareo, satria masina aho.\u201d",
        "17": "Mpitsara tsy miangatra ny Ray ary mitsara ny tsirairay araka ny asany avy. Koa raha izy no antsoinareo, dia aoka ianareo hitondra tena amin-tahotra mandritra ny andro fivahinianareo.",
        "18": "Fantatrareo mantsy fa tsy tamin\u2019ny zavatra mety simba, na tamin\u2019ny volafotsy na ny volamena, no nanafahana anareo tamin\u2019ny fitondran-tena tsy mitera-boka-tsoa izay azonareo tamin\u2019ny fampianarana nentin-drazana,",
        "19": "fa tamin\u2019ny ra sarobidy kosa, tahaka ny ran\u2019ny zanak\u2019ondry tsy misy tsiny sy tsy misy pentina, dia ny ran\u2019i Kristy mihitsy.",
        "20": "Marina fa efa fantatra mialoha i Kristy, talohan\u2019ny nanorenana izao tontolo izao. Naseho anefa izy tamin\u2019izao fotoana farany izao, noho ianareo.",
        "21": "Tamin\u2019ny alalany no nahatongavanareo ho mpino an\u2019Andriamanitra, dia ilay nanangana azy tamin\u2019ny maty sy nanome voninahitra azy, mba hinoanareo sy hanantenanareo an\u2019Andriamanitra.",
        "22": "Nanadio ny fiainanareo * ianareo rehefa nankat\u00f2 ny fahamarinana, ka ny vokatr\u2019izany, dia fitiavan-drahalahy tsy misy fihatsarambelatsihy, ary koa fifankatiavana fatratra amin\u2019ny fo.",
        "23": "Nateraka indray mantsy ianareo, tsy tamin\u2019ny voa mety lo, fa tamin\u2019ny tsy mety lo, dia tamin\u2019ny alalan\u2019ny tenin\u2019ilay Andriamanitra velona sady maharitra.",
        "24": "Fa \u201ctahaka ny ahitra ny nofo rehetra, ary tahaka ny vonin\u2019ny ahitra ny voninahiny rehetra. Malazo ny ahitra, ary mihintsana ny voniny,",
        "25": "fa ny tenin\u2019i Jehovah kosa maharitra mandrakizay.\u201d Izany ilay \u201cteny\u201d nambara ho vaovao tsara taminareo."
    },
    "2": {
        "1": "Araka izany, dia esory ny faharatsiana rehetra, ny fitaka rehetra, ny fihatsarambelatsihy, ny fialonana, ary ny karazana fanaratsiana rehetra.",
        "2": "Toy ny zaza menavava, dia ataovy izay haniriana fatratra ny ronono tsy misy fangarony, dia ny ronono ao amin\u2019ny tenin\u2019Andriamanitra, mba hampitomboan\u2019izy io anareo ho amin\u2019ny famonjena,",
        "3": "raha efa nandramanareo fa tsara fanahy ny Tompo.",
        "4": "Rehefa manatona azy ianareo, toy ny manatona vato velona izay nolavin\u2019ny olona nefa voafidy sy sarobidy amin\u2019Andriamanitra,",
        "5": "dia aorina ho trano ara-panahy ianareo, izay vato velona koa, mba ho mpisorona masina, ka hanolotra sorona ara-panahy ankasitrahan\u2019Andriamanitra, amin\u2019ny alalan\u2019i Jesosy Kristy.",
        "6": "Fa izao no voalazan\u2019ny Soratra Masina: \u201cMametraka vato ao Ziona aho, dia vato voafidy, vato fehizoro sarobidy. Tsy hisy ho diso fanantenana mihitsy izay mino azy io.\u201d",
        "7": "Aminareo \u00e0ry no sarobidy izy, satria mpino ianareo, fa amin\u2019ny tsy mpino kosa, dia \u201cny vato nolavin\u2019ny mpanao trano ihany no tonga vato fehizoro\u201d,",
        "8": "sy nanjary \u201cvato mahatafintohina sy vatolampy mahalavo.\u201d Mahatafintohina ny sasany izy ireny noho ny tsy nankatoavany ny teny. Efa voatendry ho amin\u2019izany indrindra koa izy ireny.",
        "9": "Ianareo kosa dia \u201cfirazanana voafidy, sady mpisorona no mpanjaka, firenena masina, olona nataon\u2019Andriamanitra ho fananany manokana, mba hanambaranareo hatraiza hatraiza ny hatsaran-toetran\u2019ilay\u201d niantso anareo hiala tamin\u2019ny maizina ho amin\u2019ny fahazavany mahagaga.",
        "10": "Tsy firenena ianareo taloha, fa firenen\u2019Andriamanitra kosa ankehitriny. Tsy namindrana fo ianareo, fa amindrana fo kosa ankehitriny.",
        "11": "Ry malala, mananatra anareo vahiny sy mpivahiny aho mba hifadianareo hatrany ny fanirian\u2019ny nofo. Izany faniriana izany indrindra no misakana anareo tsy hahazo ny fiainana. *",
        "12": "Aoka ho tsara foana ny fitondran-tenanareo eo amin\u2019izao tontolo izao, mba hanomezany voninahitra an\u2019Andriamanitra amin\u2019ny andro fanaraha-maso. Hanome voninahitra Azy tokoa izy ireo rehefa mahita ny asa tsara ataonareo, na dia nanendrikendrika anareo ho mpanao ratsy aza.",
        "13": "Noho ny Tompo, dia ekeo izay fahefana rehetra najoron\u2019olombelona: Na mpanjaka izany, satria ambony izy,",
        "14": "na governora, satria nirahiny hanasazy ny mpanao ratsy ireny, fa hidera an\u2019izay manao ny tsara kosa.",
        "15": "Fa ny sitrapon\u2019Andriamanitra dia ny hanaovanareo izay tsara mba hampanginanareo ny vavan\u2019ny * olona tsy misaina, izay miteny zavatra tsy fantany.",
        "16": "Aoka ho olona afaka ianareo, nefa aoka tsy ho fanaronana ny ratsy izany fahafahanareo izany, fa hanompoana an\u2019Andriamanitra kosa.",
        "17": "Hajao ny karazan\u2019olona rehetra, tiavo ny rahalahy rehetra ao amin\u2019ny finoana, matahora an\u2019Andriamanitra, hajao ny mpanjaka.",
        "18": "Aoka ny mpiasa an-trano hanaiky ny tompony amin\u2019ny fahatahorana mendrika azy, tsy ny tompo tsara fanahy sy be fandeferana ihany fa ny sarotiny koa.",
        "19": "Fa raha misy olona mizaka fahoriana sy mijaly tsy ara-drariny, noho ny feon\u2019ny fieritreretana eo anatrehan\u2019Andriamanitra, dia ankasitrahana izany.",
        "20": "Fa inona moa no fahamendrehanareo raha manota ianareo ka mahazo tehamaina, ary miaritra an\u2019izany? Fa raha manao ny tsara kosa ianareo ka mijaly noho izany, nefa miaritra, dia izany no ankasitrahan\u2019Andriamanitra.",
        "21": "Ho amin\u2019izany lalana izany tokoa mantsy no niantsoana anareo, satria na i Kristy aza nijaly ho anareo, ka nanome modely ho anareo mba hanarahanareo akaiky ny diany.",
        "22": "Tsy nanota izy, ary tsy nahitana fitaka teo am-bavany.",
        "23": "Tsy mba nanevateva izy rehefa nisy nanevateva, ary tsy mba nandrahona rehefa nijaly, fa nanankina foana ny fiainany kosa tamin\u2019ilay mitsara araka ny hitsiny.",
        "24": "Izy no nitondra ny fahotantsika tao amin\u2019ny vatany, teo amin\u2019ny tsato-kazo, mba ho afaka amin\u2019ny ota isika ka hanao ny marina foana eo amin\u2019ny fiainantsika. \u201cNy ratra taminy no nahasitrana anareo.\u201d",
        "25": "Tahaka ny ondry nania mantsy ianareo taloha, nefa ankehitriny niverina tamin\u2019ilay mpiandry sy mpiandraikitra anareo. *"
    },
    "3": {
        "1": "Toy izany koa ianareo vehivavy, maneke ny vadinareo mba ho voataonanareo tsy amin\u2019ny teny izy, raha misy tsy mankat\u00f2 ny teny masina, fa amin\u2019ny fitondran-tena kosa,",
        "2": "noho izy mahita ny fitondran-tena madio anananareo, sy ny fanajana lalina asehonareo.",
        "3": "Aoka ny haingonareo tsy ho zavatra ivelany toy ny firandranam-bolo sy ny fanaovana firava-bolamena na akanjo ivelany,",
        "4": "fa aoka kosa ho ilay toetra miafina ao am-po, izay toy ny manao fitafiana tsy mety simba, dia ny toetra tony sy malemy paika, izay tena sarobidy eo imason\u2019Andriamanitra.",
        "5": "Fa toy izany koa taloha no niravahan\u2019ny vehivavy masina izay nanantena an\u2019Andriamanitra. Nanaiky ny vadiny izy ireny,",
        "6": "tahaka an\u2019i Saraha izay zatra nankat\u00f2 an\u2019i Abrahama, ka niantso azy hoe \u201ctompo.\u201d Zanak\u2019i Saraha ianareo raha manao ny tsara foana, sady tsy matahotra an\u2019izay mampihorohoro.",
        "7": "Toy izany koa ianareo lehilahy, aoka ianareo hiara-mitoetra foana amin\u2019ny vadinareo araka ny fahalalana, ka hanome voninahitra azy, toy ny atao amin\u2019ny fanaka malemy kokoa, dia ny vehivavy, mba tsy ho voasakana ny vavaka ataonareo. Mpiara-mandova aminy mantsy ianareo, eny, mpiara-mandova ilay fanomezana tsy manam-paharoa, dia ny fiainana.",
        "8": "Farany, miraisa saina ianareo rehetra ka miaraha ory, mifankatiava tahaka ny mpirahalahy, man\u00e0na fangorahana, manetre tena,",
        "9": "ka aza mamaly ratsy ny ratsy na manevateva rehefa misy manevateva. Aoka kosa ianareo hirary soa satria ho amin\u2019izany no niantsoana anareo, mba handovanareo fitahiana.",
        "10": "\u201cIzay tia ny fiainana sy te hahita andro soa, dia aoka izy hitandrina ny lelany mba tsy hilaza zava-dratsy, ary ny molony mba tsy hiteny fitaka.",
        "11": "Aoka izy hiala amin\u2019ny ratsy ka hanao ny tsara, ary hitady fihavanana ka hitandro izany.",
        "12": "Fa ny mason\u2019i Jehovah mitsinjo ny olo-marina, ary ny sofiny mihaino ny fitalahoany, fa ny tavan\u2019i Jehovah kosa manohitra ny mpanao ratsy.\u201d",
        "13": "Iza tokoa no olona hanisy ratsy anareo raha mafana fo amin\u2019izay tsara ianareo?",
        "14": "Fa sambatra ianareo na dia mijaly noho ny fahamarinana aza. Aza atahorana anefa izay atahoran\u2019izy ireo ary aza mitebiteby.",
        "15": "Manamas\u00ecna kosa an\u2019i Kristy ho Tompo ao am-ponareo, ka aoka ho vonona foana ianareo hilaza ny fiarovan-tenanareo eo anatrehan\u2019izay manontany ny anton\u2019ny fanantenana ao anatinareo. Ataovy amim-pahalemem-panahy sy amim-panajana lalina anefa izany.",
        "16": "Man\u00e0na feon\u2019ny fieritreretana madio, mba ho menatra ireo manao tsinontsinona ny fitondran-tena tsara anananareo mpanara-dia an\u2019i Kristy, na dia manaratsy anareo aza izy ireny.",
        "17": "Fa tsara kokoa raha mijaly noho ny fanaovana ny tsara ianareo, raha izany no sitrapon\u2019Andriamanitra, noho ny hoe mijaly noho ny fanaovan-dratsy.",
        "18": "Na i Kristy aza mantsy maty indray mandeha monja noho ny ota, izany hoe olo-marina ho solon\u2019ny tsy marina, mba hitondrany anareo ho amin\u2019Andriamanitra. Nofo izy rehefa novonoina, fa fanahy * kosa rehefa novelomina,",
        "19": "ka nandeha nitory tamin\u2019ireo fanahy tao am-ponja,",
        "20": "izay tsy nankat\u00f2 fahiny, rehefa niandry tamim-paharetana Andriamanitra tamin\u2019ny andron\u2019i Noa, raha mbola namboarina ny sambofiara. Olom-bitsy, eny, olona * valo no nentin\u2019izy io ka tafita soa aman-tsara avy tamin\u2019ny rano.",
        "21": "Ny mifanitsy amin\u2019izany, izay mamonjy anareo koa ankehitriny, dia ny batisa\u2014tsy fanesorana ny fahalotoan\u2019ny nofo anefa, fa fangatahana amin\u2019Andriamanitra feon\u2019ny fieritreretana madio\u2014amin\u2019ny alalan\u2019ny nitsanganan\u2019i Jesosy Kristy tamin\u2019ny maty.",
        "22": "Eo ankavanan\u2019Andriamanitra izy, satria nankany an-danitra, ary nasaina nanaiky azy ny anjely sy ny fahefana ary ny fanjakana."
    },
    "4": {
        "1": "Koa satria nijaly tao amin\u2019ny nofo i Kristy, dia ataovy koa izay hanananareo toe-tsaina toy izany. Efa nitsahatra tamin\u2019ny ota mantsy ny olona nijaly tao amin\u2019ny nofo,",
        "2": "mba tsy ho velona ho an\u2019ny fanirian\u2019olombelona intsony, fa ho velona hanao ny sitrapon\u2019Andriamanitra kosa, amin\u2019ny andro sisa hiainany ao amin\u2019ny nofo.",
        "3": "Ampy izay ny fotoana lasa nanaovanareo ny sitrapon\u2019izao tontolo izao, fony ianareo niaina tao anatin\u2019ny fitondran-tena baranahiny, sy ny filan-dratsin\u2019ny nofo, sy ny fibobohana divay, sy ny lanonana feno filibana, sy ny fifaninanana misotro, ary ny fanompoan-tsampy izay tsy araka ny lal\u00e0na.",
        "4": "Koa satria tsy miara-mihazakazaka aminy intsony ho amin\u2019izany honahonan\u2019ny filibana izany ianareo, dia very hevitra izy ka manevateva anareo tsy misy farany.",
        "5": "Mbola hampamoahin\u2019ilay vonona hitsara ny velona sy ny maty anefa ireny olona ireny.",
        "6": "Noho izao indrindra no nitoriana ny vaovao tsara tamin\u2019ireo maty: Mba hotsaraina amin\u2019ny nofo izy ireo, araka ny fomba fihevitr\u2019olombelona, fa ho velona kosa amin\u2019ny fanahy, araka ny fomba fihevitr\u2019Andriamanitra.",
        "7": "Efa manakaiky anefa ny faran\u2019ny zava-drehetra. Aoka \u00e0ry ianareo hisaina tsara, ary aoka ho mailo ka tsy hanao tsirambina ny vavaka.",
        "8": "Ambonin\u2019ny zavatra rehetra, dia mifankatiava fatratra, satria manarona fahotana maro be ny fitiavana.",
        "9": "Aoka ianareo ho tia mandray vahiny ka hifaneho izany toetra izany, tsy misy fimenomenonana.",
        "10": "Ampiasao mba hifanompoana izay rehetra nomena anareo, arakaraka izay noraisinareo tsirairay avy. Ianareo mantsy no mpanompo tsara miandraikitra ny hatsaram-panahy tsy manam-paharoan\u2019Andriamanitra. Ary niseho tamin\u2019ny fomba maro samihafa izany hatsaram-panahiny izany.",
        "11": "Raha misy miteny, dia aoka izy ho toy ny milaza fanambarana masin\u2019Andriamanitra. Raha misy manompo, dia aoka izy hanompo sady hiantehitra amin\u2019ny hery omen\u2019Andriamanitra, mba homem-boninahitra amin\u2019ny zava-drehetra Andriamanitra, amin\u2019ny alalan\u2019i Jesosy Kristy. Azy mandrakizay mandrakizay ny voninahitra sy ny hery! Amena.",
        "12": "Ry malala, aoka tsy hahavery hevitra anareo ilay afo mandoro eo aminareo, toy ny hoe zavatra hafahafa no manjo anareo. Natao hitsapana anareo mantsy izany afo izany.",
        "13": "Mifalia hatrany kosa aza, satria miombom-pijaliana amin\u2019i Kristy ianareo, mba hifalianareo sy hiravoravoanareo mandritra ny fampiharihariana ny voninahiny.",
        "14": "Sambatra ianareo raha tevatevaina noho ny anaran\u2019i Kristy, satria mitoetra aminareo ny fanahin\u2019ny voninahitra, dia ny fanahin\u2019Andriamanitra.",
        "15": "Aoka anefa tsy hisy aminareo hijaly satria mpamono olona, na mpangalatra, na mpanao ratsy, na mpitsabaka amin\u2019ny raharahan\u2019olona.",
        "16": "Fa raha misy mijaly satria Kristianina, dia aoka tsy ho menatra izy, fa aoka kosa hankalaza hatrany an\u2019Andriamanitra amin\u2019izany anarana izany.",
        "17": "Izao mantsy no fotoana voatondro hanombohan\u2019ny fitsarana eo amin\u2019ny ankohonan\u2019Andriamanitra. Koa raha manomboka amintsika izany, hanao ahoana no hiafaran\u2019ireo tsy mankat\u00f2 ny vaovao tsaran\u2019Andriamanitra?",
        "18": "\u201cRaha ny olo-marina aza sarotra ny hahavoavonjy azy, hanao ahoana kosa ny olona tsy matahotra an\u2019Andriamanitra sy ny mpanota?\u201d",
        "19": "Koa aoka \u00e0ry ireo mijaly noho ny fanaovana ny sitrapon\u2019Andriamanitra hanankina foana ny fiainany amin\u2019ilay Mpamorona mendri-pitokisana, eo am-panaovan\u2019izy ireo ny tsara."
    },
    "5": {
        "1": "Koa izao no ananarako an\u2019ireo anti-panahy eo aminareo, fa izaho koa mba anti-panahy toa azy ireo, sady vavolombelon\u2019ny fijalian\u2019i Kristy no anisan\u2019ny hahazo ilay voninahitra efa haharihary:",
        "2": "Andraso ny andian\u2019ondrin\u2019Andriamanitra eo ambany fiandraiketanareo, tsy an-tery anefa, fa an-tsitrapo, ary tsy noho ny fitiavana tombony azo amin\u2019ny tsy marina, fa amim-paharisihana kosa,",
        "3": "tsy manjakazaka amin\u2019ny lovan\u2019Andriamanitra, fa ho modely ho an\u2019ny andian\u2019ondry.",
        "4": "Koa hahazo satroboninahitra tsy mety malazo ianareo rehefa hiseho ilay lehiben\u2019ny mpiandry.",
        "5": "Ary ianareo tanora koa, maneke ny zokiolona. Aoka ianareo rehetra samy hitafy fanetren-tena eo amin\u2019ny fifandraisanareo, satria Andriamanitra manohitra ny manambony tena, fa maneho hatsaram-panahy tsy manam-paharoa kosa amin\u2019ny manetry tena.",
        "6": "Koa manetre tena eo ambanin\u2019ny tana-maherin\u2019Andriamanitra, mba hanandratany anareo amin\u2019ny fotoana voatondrony,",
        "7": "ary apetraho aminy daholo izay rehetra mampanahy anareo, satria miahy anareo izy.",
        "8": "Aoka ianareo hisaina tsara sy hiambina, satria ny Devoly fahavalonareo mandehandeha tahaka ny liona mierona, mitady olona harapaka.",
        "9": "Tohero anefa izy ka man\u00e0na finoana matanjaka, satria fantatrareo fa ampitondraina fijaliana toy izany koa ny rahalahinareo rehetra ao amin\u2019ny finoana, eran\u2019izao tontolo izao.",
        "10": "Rehefa avy nijaly vetivety anefa ianareo, dia ilay Andriamanitry ny hatsaram-panahy tsy manam-paharoa no hamita ny fampiofanana anareo, sy hanamafy orina anareo, ary hampahatanjaka anareo. Niantso anareo ho amin\u2019ny voninahiny mandrakizay mantsy izy, noho ianareo tafaray amin\u2019i Kristy.",
        "11": "Ho azy mandrakizay anie ny hery! Amena.",
        "12": "Nanoratra teny vitsivitsy ho anareo aho, tamin\u2019ny alalan\u2019i Silvano, izay rahalahy mendri-pitokisana, raha araka ny fiheverako azy. Eny, nanoratra aho mba hampaherezana anareo sy hanambarana marimarina fa izany no tena hatsaram-panahy tsy manam-paharoan\u2019Andriamanitra. Miorena mafy amin\u2019izany hatsaram-panahiny izany.",
        "13": "Mampamangy, hono, ianareo, hoy ilay * eto Babylona. Voafidy tahaka anareo izy. Mampamangy koa, hono, ianareo, hoy i Marka zanako.",
        "14": "Mifampiarahab\u00e0 amin\u2019ny oroka fanehoam-pitiavana. Ho aminareo rehetra tafaray amin\u2019i Kristy anie ny fiadanana!"
    },
    "meta": {
        "name": "1 Petera",
        "order": 59,
        "chapter_number": 5
    }
}