{
    "1": {
        "1": "Paoly sy Silvano ary Timoty. Ho an\u2019ny fiangonan\u2019ny Tesalonianina izay tafaray amin\u2019Andriamanitra Ray sy amin\u2019i Jesosy Kristy Tompo, Ho aminareo anie ny hatsaram-panahy tsy manam-paharoa sy ny fiadanana!",
        "2": "Misaotra an\u2019Andriamanitra mandrakariva izahay rehefa mahatsiaro anareo rehetra amim-bavaka.",
        "3": "Tadidinay foana eo anatrehan\u2019Andriamanitra Raintsika mantsy izay ataonareo noho ny finoanareo, sy ny asa mafy ataonareo amim-pitiavana, ary ny fiaretanareo vokatry ny fanantenanareo an\u2019i Jesosy Kristy Tompontsika.",
        "4": "Fantatray mantsy, ry rahalahy tian\u2019Andriamanitra, fa nifidy anareo izy,",
        "5": "satria rehefa nitory ny vaovao tsara taminareo izahay dia tsy tamin\u2019ny teny fotsiny, fa tamin\u2019ny hery koa, ary tamin\u2019ny fanahy masina sy ny fatokisana tanteraka. Ary fantatrareo hoe lasa karazan\u2019olona nanao ahoana izahay teo aminareo mba hahasoa anareo.",
        "6": "Ary nanjary nanahaka anay sy ny Tompo ianareo, satria nandray ny teny tao anatin\u2019ny fahoriana be sy fifaliana avy tamin\u2019ny fanahy masina,",
        "7": "ka tonga modely ho an\u2019ny mpino rehetra any Makedonia sy Akaia.",
        "8": "Tsy vitan\u2019ny hoe nanakoako tany Makedonia sy Akaia fotsiny ny tenin\u2019i Jehovah notorinareo, fa niely teny rehetra teny koa ny finoanareo an\u2019Andriamanitra, hany ka tsy mila miteny na inona na inona intsony izahay.",
        "9": "Mbola tantarain\u2019izy ireo foana mantsy ny nidiranay voalohany teo aminareo, sy ny nialanareo tamin\u2019ny sampy ka nitodihanareo tamin\u2019Andriamanitra mba hanompoana Andriamanitra velona sady tena izy,",
        "10": "sy mba hiandrasana ny Zanany avy any an-danitra, ilay natsangany tamin\u2019ny maty, dia i Jesosy, izay manafaka antsika amin\u2019ilay fahatezerana ho avy."
    },
    "2": {
        "1": "Fantatrareo tokoa, ry rahalahy, fa tsy very maina ny fitsidihanay anareo.",
        "2": "Fantatrareo koa fa rehefa avy nijaly sy nalam-baraka tany Filipy aloha izahay\u2014araka ny efa fantatrareo\u2014dia nisikina herim-po tamin\u2019ny alalan\u2019Andriamanitsika mba hitory taminareo ny vaovao tsaran\u2019Andriamanitra, tao anatin\u2019ny ady mafy.",
        "3": "Tsy avy amin\u2019ny hevi-diso na fahalotoana ny anatra omenay, sady tsy misy fitaka.",
        "4": "Efa hitan\u2019Andriamanitra fa mendrika hanankinana ny vaovao tsara izahay, ka izany no itenenanay, tsy toy ny mila sitraka amin\u2019olona, fa amin\u2019Andriamanitra izay mandinika ny fonay.",
        "5": "Fa mbola tsy nanao teny mandoka mihitsy izahay rehefa tonga teo aminareo\u2014fantatrareo tsara izany. Mbola tsy nifetsy anareo noho ny fitsiriritana koa izahay. Ary Andriamanitra no vavolombelon\u2019izany!",
        "6": "Tsy nitady voninahitra avy tamin\u2019olona koa izahay, na avy taminareo izany na avy tamin\u2019olon-kafa, na dia afaka nampitondra enta-mavesatra anareo teo amin\u2019ny lafiny ara-bola aza, satria apostolin\u2019i Kristy izahay.",
        "7": "Fa nalemy fanahy teo aminareo kosa izahay, tahaka ny reny mampinono izay maneho fitiavana ny zanany naterany.",
        "8": "Koa satria tena maminay ianareo, dia sitrakay tokoa ny hanome anareo, tsy ny vaovao tsaran\u2019Andriamanitra ihany, fa ny ainay * koa aza, satria efa malalanay ianareo.",
        "9": "Azo antoka, ry rahalahy, fa tsaroanareo ny asa mafy nataonay sy ny fisasaranay. Fa rehefa nitory ny vaovao tsaran\u2019Andriamanitra taminareo izahay, dia niasa andro aman\u2019alina mba tsy hampitondra enta-mavesatra na iza na iza taminareo teo amin\u2019ny lafiny ara-bola.",
        "10": "Ianareo no vavolombelona, ary toy izany koa Andriamanitra, fa olona tsy nivadika tokoa izahay teo aminareo mpino, sady marina sy tsy nanan-tsiny.",
        "11": "Fantatrareo tsara, araka izany, fa toy ny ananaran\u2019ny ray ny zanany no nananaranay hatrany ny tsirairay taminareo, sy nampiononanay anareo ary nampirisihanay mafy anareo",
        "12": "mba handehananareo foana amin\u2019ny fomba mendrika eo anatrehan\u2019Andriamanitra, izay miantso anareo ho amin\u2019ny fanjakany sy ny voninahiny.",
        "13": "Izany koa no isaoranay mandrakariva an\u2019Andriamanitra, satria rehefa nandray ny tenin\u2019Andriamanitra renareo avy taminay ianareo, dia tsy noraisinareo ho tenin\u2019olona izany fa araka ny tena izy, dia tenin\u2019Andriamanitra, izay miasa koa ao anatinareo mpino.",
        "14": "Fa ianareo, ry rahalahy, dia efa nanahaka an\u2019ireo fiangonan\u2019Andriamanitra any Jodia izay tafaray amin\u2019i Kristy Jesosy. Nijaly koa mantsy ianareo noho ny nataon\u2019ny mpiray tanindrazana aminareo, sahala amin\u2019ny ijalian\u2019izy ireo noho ny ataon\u2019ny Jiosy.",
        "15": "Na i Jesosy Tompo sy ny mpaminany aza mantsy dia novonoin\u2019ny Jiosy, ary nanenjika anay koa izy ireo. Tsy manao izay hahafaly an\u2019Andriamanitra koa izy ireo, fa manohitra kosa ny tombontsoan\u2019ny olona rehetra,",
        "16": "satria mitady hisakana anay tsy hitory amin\u2019ny hafa firenena mba hahavoavonjy an\u2019ireny. Koa manao fahotana maro foana izy ireo, kanjo nihatra taminy ihany ny fahatezeran\u2019Andriamanitra, rehefa ela ny ela.",
        "17": "Fa izahay kosa, ry rahalahy, rehefa tafasaraka vetivety monja taminareo ny tenanay, fa tsy ny fonay, dia niezaka mafy mihoatra lavitra noho ny efa fanaonay izahay mba hahita ny endrikareo, fa naniry mafy ny hahita izany.",
        "18": "Izany no nahatonga anay, eny, izaho Paoly, haniry hankany aminareo, indray mandeha, eny, indroa aza. Nosakanan\u2019i Satana anefa izahay.",
        "19": "Fa inona moa ny fanantenanay na fifalianay na satroboninahitra iravoravoanay eo anatrehan\u2019i Jesosy Tompontsika mandritra ny fanatrehany? Tsy ianareo ve?",
        "20": "Ianareo tokoa no voninahitray sy fifalianay."
    },
    "3": {
        "1": "Koa rehefa tsy zakanay intsony ny tsy nahita anareo, dia naleonay nilaozana ho irery tany Atena izahay,",
        "2": "ka nirahinay i Timoty, rahalahinay sady mpanompon\u2019Andriamanitra mitory ny vaovao tsara momba an\u2019i Kristy, mba hanatanjaka anareo sy hampahery anareo hanamafy ny finoanareo.",
        "3": "Amin\u2019izay dia tsy hisy aminareo ho voahozongozon\u2019izao fahoriana izao. Fantatrareo tsara mantsy fa efa voatendry ho amin\u2019izany isika.",
        "4": "Fony teo aminareo koa izahay, dia matetika no nilaza mialoha taminareo fa tsy maintsy hampahorina isika. Ary izany tokoa no nitranga, araka ny efa fantatrareo.",
        "5": "Izany indrindra no antony nanirahako azy rehefa tsy zakako intsony ny tsy nahita anareo, mba hahalalako raha mbola tsy mivadika ianareo, sao mantsy naka fanahy anareo ilay Mpaka fanahy, ka ho very maina ny asa mafy nataonay.",
        "6": "Fa vao izao mihitsy i Timoty no tonga at\u1ef3 aminay rehefa avy tany aminareo, ka nitondra ny vaovao tsara momba ny tsy fivadihanareo sy ny fitiavanareo. Nilaza koa izy fa mbola misy fahatsiarovana tsara momba anay foana ao aminareo, ka manina anay ianareo, toa anay aminareo koa.",
        "7": "Izany, ry rahalahy, no antony nahazoanay fampiononana noho ny aminareo, na eo aza ny fahantranay sy ny fahorianay rehetra, satria tsy mivadika ianareo.",
        "8": "Velombelona mantsy izahay ankehitriny raha mafy orina ao amin\u2019ny Tompo ianareo.",
        "9": "Koa fisaorana manao ahoana no hatolotray an\u2019Andriamanitra, ho valin\u2019ny fifaliana rehetra iravoravoanay noho ny aminareo, eo anatrehan\u2019Andriamanitsika?",
        "10": "Mbola mitalaho fatratra, andro aman\u2019alina koa izahay, mba hifanatri-tava aminareo sy hameno ny tsy ampy amin\u2019ny finoanareo.",
        "11": "Koa enga anie ilay Andriamanitra Raintsika sy Jesosy Tompontsika hitarika soa aman-tsara ny dianay ho any aminareo!",
        "12": "Ary enga anie ny Tompo hampitombo be tokoa ny fifankatiavanareo sy ny fitiavanareo ny olona rehetra, tahaka ny itomboan\u2019ny fitiavanay anareo koa!",
        "13": "Amin\u2019izay dia hohatanjahiny sy hataony tsy misy tsiny ny fonareo, raha ny amin\u2019ny fahamasinana eo anatrehan\u2019Andriamanitra Raintsika, rehefa hanatrika i Jesosy Tompontsika, miaraka amin\u2019ny olony masina rehetra."
    },
    "4": {
        "1": "Farany, ry rahalahy, izao no angatahinay aminareo sy ananaranay anareo amin\u2019ny alalan\u2019i Jesosy Tompo: Nandray toromarika avy taminay ianareo ny amin\u2019ny fomba tokony handehananareo sy hampifalianareo an\u2019Andriamanitra. Toy izany no efa andehananareo, ka tohizo hatrany izany ary ataovy bebe kokoa aza.",
        "2": "Fa fantatrareo ny didy nomenay anareo avy tamin\u2019i Jesosy Tompo.",
        "3": "Fa izao ny sitrapon\u2019Andriamanitra, dia ny hanamasinana anareo ka hifadianareo ny fijangajangana",
        "4": "sy hahaizanareo tsirairay hifehy tena, * amin\u2019ny fahamasinana sy ny haja,",
        "5": "fa tsy amin\u2019ny filan\u2019ny nofo tsy mety afa-po, toy ny filan\u2019ny hafa firenena tsy mahalala an\u2019Andriamanitra.",
        "6": "Sitrapony koa ny hanamasinana anareo ka tsy hisy aminareo ho tonga hatramin\u2019ny fanimbana ny rahalahiny, ka hanitsakitsaka ny zony amin\u2019izany lafiny izany, satria i Jehovah no mitaky sazy noho izany rehetra izany, araka ny efa nolazainay mialoha sy efa nohazavainay tsara taminareo.",
        "7": "Fa Andriamanitra tsy niantso antsika mba hilefitra amin\u2019ny fahalotoana, fa niantso antsika kosa ho amin\u2019ny fahamasinana.",
        "8": "Koa izay tsy miraharaha \u00e0ry, dia tsy olona no tsy raharahainy, fa Andriamanitra izay mametraka ny fanahiny masina ao anatinareo.",
        "9": "Raha ny amin\u2019ny fitiavan-drahalahy kosa, dia tsy misy tokony hosoratanay aminareo, satria ianareo efa ampianarin\u2019Andriamanitra hifankatia,",
        "10": "ary izany no efa ataonareo amin\u2019ny rahalahy rehetra eran\u2019i Makedonia. Mampirisika anareo ihany anefa izahay, ry rahalahy, mba hanohizanareo hanao izany bebe kokoa,",
        "11": "ary mba hataonareo tanjona ny hiaina amim-pilaminana, sy ny tsy hitsabaka amin\u2019ny raharahan\u2019ny hafa, ary ny hiasa amin\u2019ny tananareo, araka ny nandidianay anareo.",
        "12": "Amin\u2019izay dia hitondra tena tsara eo anatrehan\u2019ny olona eny ivelany ianareo, ary tsy hisy hahory anareo.",
        "13": "Tsy tianay tsy ho fantatrareo koa, ry rahalahy, ny amin\u2019ireo nodimandry, * mba tsy halahelovanareo tahaka ny hafa izay tsy manana fanantenana.",
        "14": "Fa raha mino isika fa maty i Jesosy ary efa nitsangana, dia mino koa isika fa hoentin\u2019Andriamanitra hiaraka amin\u2019i Jesosy ireo nodimandry ao aminy.",
        "15": "Fa izao no lazainay aminareo araka ny tenin\u2019i Jehovah: Isika izay velona ka mahatratra ny fanatrehan\u2019ny Tompo, dia tsy mba hialoha mihitsy an\u2019ireo efa nodimandry,",
        "16": "satria ny Tompo mihitsy amin\u2019izay no hidina avy any an-danitra ka hanome baiko mafy amin\u2019ny feon\u2019arkanjely sady hihazona ny trompetran\u2019Andriamanitra. Koa izay maty ao amin\u2019i Kristy no hitsangana voalohany.",
        "17": "Ary aorian\u2019izay, isika izay velona ka mahatratra izany fanatrehany izany, mbamin\u2019izy ireo koa, dia hoentina anaty rahona, mba hihaona amin\u2019ny Tompo eny amin\u2019ny rivotra. Dia hiaraka amin\u2019ny Tompo foana isika.",
        "18": "Koa aoka izany teny izany no hoentinareo hifampiononana mandrakariva."
    },
    "5": {
        "1": "Raha ny amin\u2019ny fotoana sy ny vanim-potoana, ry rahalahy, dia tsy misy tokony hosoratako aminareo,",
        "2": "satria fantatrareo tsara fa ho avy toy ny mpangalatra amin\u2019ny alina ny andron\u2019i Jehovah.",
        "3": "Rehefa milaza izy ireo hoe: \u201cFandriampahalemana sy filaminana!\u201d, dia hanjo azy avy hatrany ny fandringanana tampoka, toy ny fitrangan\u2019ny fanaintainana eo amin\u2019ny vehivavy mihetsi-jaza. Ary tsy ho afa-mandositra mihitsy izy ireo.",
        "4": "Fa ianareo kosa, ry rahalahy, dia tsy ao amin\u2019ny maizina ka hoe hahatratra anareo tampoka toy ny mpangalatra izany andro izany.",
        "5": "Fa zanaky ny mazava sy zanaky ny andro avokoa ianareo. Tsy an\u2019ny alina isika sady tsy an\u2019ny haizina.",
        "6": "Koa aoka \u00e0ry isika tsy hatory toy ny hafa, fa aoka kosa hifoha hatrany sy hisaina tsara foana.",
        "7": "Fa amin\u2019ny alina no fatorian\u2019izay matory, ary amin\u2019ny alina koa no fimamoan\u2019izay mpimamo.",
        "8": "Fa an\u2019ny andro kosa isika, ka aoka hisaina tsara foana sy hitafy ny finoana sy ny fitiavana ho fiarovan-tratra, ary hitafy ny fanantenana famonjena ho fiarovan-doha,",
        "9": "satria Andriamanitra tsy nanendry antsika ho amin\u2019ny fahatezerana, fa ho amin\u2019ny fahazoana famonjena amin\u2019ny alalan\u2019i Jesosy Kristy Tompontsika.",
        "10": "Maty ho antsika izy, mba hahavelona antsika miaraka aminy, na mifoha isika na matory.",
        "11": "Koa mifampion\u00f2na sy mifampahereza hatrany, toy izao efa ataonareo izao.",
        "12": "Ary izao no angatahinay aminareo, ry rahalahy: Mba asio fiheverana ireo miasa mafy eo aminareo, sy mitarika anareo eo amin\u2019ny asan\u2019ny Tompo ary mananatra anareo.",
        "13": "Angatahinay koa ianareo mba hanaja fatratra azy ireny amim-pitiavana, noho izay ataony. Aoka ianareo samy ho tia fihavanana.",
        "14": "Ary mampirisika anareo koa izahay, ry rahalahy, mba hananatra ny tsy laitra fehezina, hanao teny mampahery ny kivy, hanohana ny malemy, ary hahari-po amin\u2019ny olona rehetra.",
        "15": "Tandremo sao misy mamaly ratsy ny ratsy, fa aoka kosa hifanao soa hatrany sy hanao soa amin\u2019ny olona rehetra.",
        "16": "Mifalia mandrakariva.",
        "17": "Ary aza mitsahatra mivavaka.",
        "18": "Misaora amin\u2019ny zava-drehetra, fa izany no sitrapon\u2019Andriamanitra ny aminareo, eny, ny sitrapony amin\u2019ny alalan\u2019i Kristy Jesosy.",
        "19": "Aza mamono ny afon\u2019ny fanahy. *",
        "20": "Ary aza atao tsinontsinona ny teny faminaniana.",
        "21": "Fantaro tsara ny zava-drehetra, ka mifikira amin\u2019izay tsara.",
        "22": "Fadio ny ratsy amin\u2019ny endriny rehetra.",
        "23": "Hanamasina tanteraka anareo anie ilay Andriamanitry ny fiadanana! Enga anie ilay toe-tsaina * sy aina * ary vatana iraisanareo ka samy hotehirizina tsy hisy kilema amin\u2019ny lafiny rehetra sy tsy hanan-tsiny amin\u2019ny fanatrehan\u2019i Jesosy Kristy Tompontsika!",
        "24": "Tsy mivadika amin\u2019ny teniny ilay miantso anareo, ary hanatanteraka izany rehetra izany koa izy.",
        "25": "Mivavaha foana ho anay, ry rahalahy.",
        "26": "Miarahab\u00e0 ny rahalahy rehetra, amin\u2019ny oroka masina.",
        "27": "Andraikitra lehibe ankiniko aminareo, eo anatrehan\u2019ny Tompo, ny famakiana an\u2019ity taratasy ity amin\u2019ny rahalahy rehetra.",
        "28": "Ho aminareo anie ny hatsaram-panahy tsy manam-paharoan\u2019i Jesosy Kristy Tompontsika!"
    },
    "meta": {
        "name": "1 Tesalonianina",
        "order": 51,
        "chapter_number": 5
    }
}