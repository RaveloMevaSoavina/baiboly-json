{
    "1": {
        "1": "Jakoba, mpanompon\u2019Andriamanitra sy mpanompon\u2019i Jesosy Kristy Tompo, miarahaba ny foko roa ambin\u2019ny folo any am-pielezana.",
        "2": "Rehefa tojo fitsapana maro samihafa ianareo, ry rahalahiko, dia raiso ho fifaliana lehibe izany.",
        "3": "Fantatrareo mantsy fa miteraka fiaretana ny finoanareo vita sedra.",
        "4": "Avelao hamita ny asany anefa ny fiaretana, mba ho lavorary * sy tsy hisy tsiny amin\u2019ny lafiny rehetra ianareo, ka tsy hisy tsy ampy na amin\u2019inona na amin\u2019inona.",
        "5": "Koa raha misy aminareo tsy ampy fahendrena, aoka izy tsy hitsahatra hangataka izany amin\u2019Andriamanitra, fa malala-tanana amin\u2019ny rehetra izy sady tsy manome tsiny. Dia homena azy izany.",
        "6": "Aoka anefa izy hangataka amim-pinoana hatrany, ary tsy hisalasala mihitsy, fa izay misalasala dia toy ny onjan-dranomasina entin\u2019ny rivotra ka atopatopany.",
        "7": "Aoka tsy hanantena handray na inona na inona avy amin\u2019i Jehovah izany olona izany,",
        "8": "fa olona misalasala izy, miovaova amin\u2019izay rehetra ataony.",
        "9": "Fa aoka hifaly ny rahalahy mahantra satria misandratra,",
        "10": "ary ny manankarena satria mietry. Ho levona toy ny vonin\u2019ny ahitra mantsy ny manankarena.",
        "11": "Fa rehefa miposaka ny masoandro izay mandefa hafanana mandoro, dia malazo ny ahitra, ka mihintsana ny voniny ary levona ny hatsaran-tarehiny. Halazo toy izany koa ny manankarena eo amin\u2019izay ataony.",
        "12": "Sambatra izay olona miaritra hatrany rehefa iharam-pitsapana, satria rehefa ankasitrahana izy, dia hahazo ny satroboninahitry ny fiainana, izay nampanantenain\u2019i Jehovah an\u2019ireo tia azy foana.",
        "13": "Rehefa misy fitsapana, dia aoka izy tsy hilaza hoe: \u201cFitsapana avy amin\u2019Andriamanitra izao.\u201d Sady tsy azo tsapaina amin-javatra ratsy mantsy Andriamanitra, no tsy mitsapa na iza na iza amin\u2019izany koa.",
        "14": "Tsapaina anefa ny tsirairay rehefa voasariky ny fanirian\u2019ny tenany ihany, ka voafandrik\u2019izany.",
        "15": "Ary ny faniriana rehefa kolokoloina, dia miteraka fahotana, ary ny fahotana kosa rehefa tanterahina, dia miteraka fahafatesana.",
        "16": "Aza manaiky ho voafitaka ianareo, ry rahalahy malala.",
        "17": "Avy any ambony ny fanomezana tsara rehetra sy ny fanomezana tonga lafatra rehetra, satria midina avy any amin\u2019ny Rain\u2019ny fahazavana * eny amin\u2019ny lanitra izany. Tsy miovaova toy ny fihodinan\u2019ny aloka izy.",
        "18": "Niteraka antsika tamin\u2019ny tenin\u2019ny fahamarinana izy, satria izany no sitrapony, mba ho anisan\u2019ny voaloham-bokatra amin\u2019ny zavaboariny isika.",
        "19": "Fantaro izao, ry rahalahy malala: Aoka ny olona rehetra ho mailaka hihaino, tsy ho maika hiteny, tsy ho mora tezitra,",
        "20": "fa ny fahatezeran\u2019ny olona tsy ahavitana izay marina eo imason\u2019Andriamanitra.",
        "21": "Koa esory ny fitondran-tena mahamenatra rehetra sy izay zavatra tsy ilaina, dia ny faharatsiana. Ary ekeo amim-pahalemem-panahy ny teny, izay afaka mamonjy ny ainareo, * ka amboleo ao am-ponareo.",
        "22": "Aoka kosa ianareo ho mpankat\u00f2 ny teny, fa tsy ho mpihaino fotsiny ihany, ka hamita-tena amin\u2019ny fiheveran-diso.",
        "23": "Raha misy mpihaino ny teny fa tsy mpankat\u00f2, dia toy ny olona mijery ny tarehiny eo amin\u2019ny fitaratra izy.",
        "24": "Mijery ny tenany izy dia lasa, ary hadinony avy hatrany hoe manao ahoana izy.",
        "25": "Fa izay mijery tsara ny lal\u00e0na tonga lafatra mitondra fahafahana, ary maharitra amin\u2019izany, ka tonga mpankat\u00f2 ny teny fa tsy mpihaino manadino, dia ho sambatra izy rehefa mankat\u00f2.",
        "26": "Raha misy olona mihevi-tena ho mpivavaka nefa tsy manisy lamboridy ny lelany, fa mbola mamitaka ny fony ihany izy, dia zava-poana ny fivavahana arahin\u2019izany olona izany.",
        "27": "Izao no fivavahana madio sady tsy misy loto eo imason\u2019Andriamanitra Raintsika: Ny mikarakara ny kamboty sy ny vehivavy mpitondratena amin\u2019ny fahoriany, ary ny miaro tena hatrany tsy ho voapentimpentin\u2019izao tontolo izao."
    },
    "2": {
        "1": "Ry rahalahiko, manam-pinoana an\u2019i Jesosy Kristy Tompontsika sy voninahitsika ve ianareo, nefa mizaha tavan\u2019olona?",
        "2": "Raha miditra ao amin\u2019ny fivorianareo, ohatra, ny olona iray manao peratra volamena sy akanjo mirenty, ary miditra koa ny mahantra iray maloto akanjo,",
        "3": "dia ilay manao akanjo mirenty no tianareo kokoa, ka ilazanareo hoe: \u201cMipetraha eto amin\u2019ny toerana tsara eto ianao.\u201d Fa ilay mahantra kosa ilazanareo hoe: \u201cMijoroa eo ihany ianao\u201d, na hoe: \u201cMipetraha etsy ambany etsy, eo akaikin\u2019ny fitoeran-tongotro.\u201d",
        "4": "Raha izany, tsy misy fanavakavahana ve eo aminareo, ka lasa mpitsara miangatra ianareo?",
        "5": "Henoy izao, ry rahalahy malala: Tsy ny mahantra eo amin\u2019izao tontolo izao ve no nofidin\u2019Andriamanitra hanan-karena amin\u2019ny finoana, sy ho mpandova ilay fanjakana nampanantenainy an\u2019ireo tia azy?",
        "6": "Ianareo anefa tsy manome voninahitra ny mahantra. Tsy ny manankarena ve no mampahory anareo sy mitaritarika anareo ho any amin\u2019ny fitsarana?",
        "7": "Tsy manevateva an\u2019ilay anarana tsara niantsoana anareo ve izy?",
        "8": "Tena tsara anefa ny ataonareo raha ankatoavinareo hatrany izao mpanjakan\u2019ny lal\u00e0na * izao, araka ny voalaza ao amin\u2019ny Soratra Masina hoe: \u201cTiavo ny namanao tahaka ny tenanao.\u201d",
        "9": "Raha mbola mizaha tavan\u2019olona foana anefa ianareo dia manota, satria asehon\u2019ny lal\u00e0na fa mpandika lal\u00e0na ianareo.",
        "10": "Na iza na iza mitandrina ny Lal\u00e0na rehetra, nefa diso amin\u2019ny iray monja, dia manjary meloka amin\u2019izy rehetra.",
        "11": "Fa ilay nilaza hoe: \u201cAza manitsakitsa-bady\u201d, no nilaza koa hoe: \u201cAza mamono olona.\u201d Raha tsy manitsakitsa-bady ianao nefa mamono olona, dia lasa mpandika lal\u00e0na.",
        "12": "Asehoy hatrany eo amin\u2019izay lazainareo sy ataonareo fa hotsarain\u2019ny lal\u00e0n\u2019ny olona afaka ianareo.",
        "13": "Hotsaraina tsy misy indrafo izay olona tsy mpamindra fo. Fa ny famindram-po dia mandresy ny fitsarana.",
        "14": "Inona no soa azo, ry rahalahiko, raha misy milaza fa manam-pinoana, nefa tsy asehony amin\u2019ny ataony izany? Hahavonjy azy ve izany finoana izany?",
        "15": "Raha misy rahalahy na anabavy tsy manan-kitafy sady tsy ampy sakafo isan\u2019andro,",
        "16": "nefa misy aminareo milaza aminy hoe: \u201cMirary soa e! Enga anie ka hafana sy ho voky tsara foana ianareo!\u201d, kanefa tsy omenareo azy izay ilain\u2019ny vatany, inona moa no soa azo avy amin\u2019izany?",
        "17": "Toy izany koa ny finoana, raha tsy aseho amin\u2019ny atao, dia maty.",
        "18": "Hisy anefa hilaza hoe: \u201cFinoana fotsiny ny anao, fa ny ahy kosa finoana aseho amin\u2019ny atao. Asehoy amiko amin\u2019izao fotsiny ny finoanao, fa izaho kosa haneho aminao ny finoako amin\u2019ny ataoko.\u201d",
        "19": "Mino ve ianao fa misy Andriamanitra tokana? Tena tsara izany. Ny demonia koa anefa mba mino ka mangovitra.",
        "20": "Mba fantatrao moa, ry adala, fa tsy miasa ny finoana raha tsy aseho amin\u2019ny atao?",
        "21": "Tsy nambara ho marina ve i Abrahama raintsika noho izay nataony, rehefa avy nanolotra an\u2019i Isaka zanany teo ambony alitara izy?",
        "22": "Hitanao fa ny finoany dia niara-niasa tamin\u2019izay nataony, ary nanjary lavorary ny finoany noho izay nataony.",
        "23": "Tanteraka \u00e0ry ny voalaza ao amin\u2019ny Soratra Masina hoe: \u201cI Abrahama naneho finoana an\u2019i Jehovah, ka neken\u2019Andriamanitra ho isan\u2019ny olo-marina izy.\u201d Koa nantsoina hoe \u201cnaman\u2019i Jehovah\u201d izy.",
        "24": "Hitanareo \u00e0ry fa hambara ho marina ny olona noho izay ataony, fa tsy noho ny finoany fotsiny.",
        "25": "Toy izany koa i Rahaba mpivaro-tena: Tsy nambara ho marina ve izy noho izay nataony rehefa avy noraisiny tsara ireo iraka, ka nalefany tany amin\u2019ny lalan-kafa?",
        "26": "Eny tokoa, maty ny vatana raha tsy misy aina, * ary maty toy izany koa ny finoana raha tsy aseho amin\u2019ny atao."
    },
    "3": {
        "1": "Tsy tokony ho maro ianareo, ry rahalahiko, no ho tonga mpampianatra, satria fantatrareo fa ho mafimafy kokoa no hitsarana antsika mpampianatra.",
        "2": "Manao fahadisoana * imbetsaka mantsy isika rehetra. Raha misy tsy manao fahadisoana amin\u2019izay lazainy, dia izy no olona lavorary, mahafehy ny tenany manontolo koa.",
        "3": "Raha asiantsika lamboridy ny vavan\u2019ny soavaly mba hanekeny antsika, dia ny vatany manontolo koa no ho azontsika baikoina.",
        "4": "Jereo ange ny sambo e! Na ngezabe sady atosiky ny rivotra mahery aza izy, dia familiana kely no itondran\u2019ny mpanamory azy ho any amin\u2019izay tiany.",
        "5": "Toy izany koa ny lela: Kely izy io, kanefa mirehareha fatratra. Jereo ange ny afo e! Kely fotsiny dia efa mampirehitra ala be.",
        "6": "Afo ny lela. Eo amin\u2019ny vatantsika, dia ny lela no feno ny tsy fahamarinana rehetra, satria manisy pentimpentina ny vatana manontolo sy mandrehitra ny fizotran\u2019ny fiainana manontolo sady arehitry ny Gehena. *",
        "7": "Azo folahina avokoa rehefa mety ho bibidia, na vorona, na biby mandady, na bibin-dranomasina, ary efa voafolaky ny olombelona ireny.",
        "8": "Tsy misy olombelona mahafolaka ny lela anefa. Manimba sy tsy hay fehezina izy io sady feno poizina mahafaty.",
        "9": "Izy io no iderantsika an\u2019i Jehovah Raintsika, nefa izy io koa no anozonantsika ny olona izay noforonina \u201cmba hisy hitovizana amin\u2019Andriamanitra.\u201d",
        "10": "Avy amin\u2019ny vava iray ihany no ivoahan\u2019ny fiderana sy ny fanozonana. Tsy mety, ry rahalahiko, raha mbola mitohy foana izany.",
        "11": "Ny loharano ve miboiboika rano mamy sy mangidy eo amin\u2019ny vavany iray ihany?",
        "12": "Ry rahalahiko, mety hamoa oliva ve ny aviavy, na hamoa aviavy ny voaloboka? Ny rano masira koa tsy mety hanome rano mamy.",
        "13": "Iza aminareo no hendry sy mahira-tsaina? Aoka izy haneho izany amin\u2019ny alalan\u2019ny fitondran-tena tsara, ka ho hita eo amin\u2019izay ataony fa maneho fahalemem-panahy avy amin\u2019ny fahendrena izy.",
        "14": "Raha be fialonana sy tia mifanditra anefa ianareo ao am-ponareo, dia aza mirehareha na mandainga hanohitra ny fahamarinana.",
        "15": "Tsy mba fahendrena avy any ambony izany, fa fahendrena avy eto an-tany sy araka ny nofo ary araka ny demonia kosa.",
        "16": "Fa eo amin\u2019izay mialona sy tia mifanditra, dia misy korontana mbamin\u2019ny zava-dratsy rehetra koa.",
        "17": "Ny fahendrena avy any ambony kosa dia madio aloha, ary avy eo tia fihavanana, mahay mandanjalanja, * vonona hankat\u00f2, be famindram-po sy be voka-tsoa, tsy manavakavaka na miangatra, ary tsy mihatsaravelatsihy.",
        "18": "Ambonin\u2019izany, dia afafin\u2019ny mpampihavana ny voan\u2019ny fahamarinana, ary ao anatin\u2019ny toe-tsaina tia fihavanana no anaovany izany."
    },
    "4": {
        "1": "Avy aiza ny ady, ary avy aiza ny fifandirana eo aminareo? Moa ve izany tsy avy amin\u2019ny fanirianareo fatratra fahafinaretan\u2019ny nofo, dia faniriana miady ao amin\u2019ny vatanareo?",
        "2": "Maniry hahazo ianareo, nefa tsy manana ihany. Mamono olona sy mitsiriritra foana ianareo, nefa tsy mety mahazo ihany. Mifanditra sy miady foana ianareo. Tsy manana ianareo, satria tsy mangataka.",
        "3": "Mangataka ianareo nefa tsy mahazo ihany, satria ratsy ny anton\u2019ny fangatahanareo, dia ny handanianareo izany ho amin\u2019ny fanirianareo fatratra fahafinaretan\u2019ny nofo.",
        "4": "Ry mpanitsakitsa-bady, tsy fantatrareo ve fa fandrafiana an\u2019Andriamanitra ny fisakaizana amin\u2019izao tontolo izao? Koa na iza na iza te ho naman\u2019izao tontolo izao, dia mitsangan-ko fahavalon\u2019Andriamanitra izy.",
        "5": "Sa heverinareo ho tsy misy antony ny ilazan\u2019ny Soratra Masina hoe: \u201cTsy mety afa-po mihitsy ilay fitsiriritana ao anatintsika ao\u201d?",
        "6": "Lehibe kokoa anefa ny hatsaram-panahy tsy manam-paharoa asehon\u2019Andriamanitra. Koa hoy ny Soratra Masina: \u201cAndriamanitra manohitra ny olona manambony tena, fa maneho hatsaram-panahy tsy manam-paharoa kosa amin\u2019ny manetry tena.\u201d",
        "7": "Koa maneke an\u2019Andriamanitra, fa tohero kosa ny Devoly, dia handositra anareo izy.",
        "8": "Manat\u00f2na an\u2019Andriamanitra, dia hanatona anareo izy. Diovy ny tananareo, ry mpanota, ary diovy ny fonareo, ry mpisalasala.",
        "9": "Aoka ianareo ho ory, ary malahelova sy mitomania. Aoka ny fihomehezanareo hanjary ho alahelo, ary ny fifalianareo ho fahakiviana.",
        "10": "Manetre tena eo anatrehan\u2019i Jehovah, dia hanandratra anareo izy.",
        "11": "Aza mifanaratsy intsony, ry rahalahy. Izay manaratsy rahalahy na mitsara ny rahalahiny, dia manaratsy ny lal\u00e0na sady mitsara ny lal\u00e0na. Raha mitsara ny lal\u00e0na anefa ianao, dia tsy mpankat\u00f2 lal\u00e0na fa mpitsara.",
        "12": "Iray monja ny mpanome lal\u00e0na sy mpitsara, dia ilay afaka mamonjy sy mandringana. Fa iza moa ianao no mitsara ny namanao?",
        "13": "Ianareo manao hoe: \u201cHankany an-tan\u00e0na hafa izahay anio na rahampitso, ka hitoetra any herintaona, ary hanao raharaham-barotra ka hahazo tombony.\u201d",
        "14": "Tsy fantatrareo akory anefa izay hitranga aminareo rahampitso. Zavona miserana vetivety ianareo, ary levona rehefa avy eo.",
        "15": "Fa tokony hilaza kosa ianareo hoe: \u201cRaha sitrapon\u2019i Jehovah ka velona izahay, dia hanao izao na izao.\u201d",
        "16": "Izao anefa ianareo dia mirehareha ny amin\u2019izay zavatra ieboeboanareo. Ratsy ny fireharehana rehetra toy izany.",
        "17": "Koa raha misy mahafantatra izay tokony hataony, nefa tsy manao, dia manota izy."
    },
    "5": {
        "1": "Ry mpanankarena, mitomania ka midradradradr\u00e0 noho ny fahoriana efa hanjo anareo.",
        "2": "Efa lo ny harenanareo, ary lanin\u2019ny koroka ny akanjonareo ivelany.",
        "3": "Harafesenina tanteraka ny volamenanareo sy ny volafotsinareo, ary hiampanga anareo sy hihinana ny nofonareo ny harafesina aminy. Zavatra toy ny afo no angoninareo amin\u2019ny andro farany.",
        "4": "Tsy mitsahatra miantsoantso ny karaman\u2019ny mpiasa nijinja ny sahanareo, dia ny karamany izay tsy omenareo. Efa mby any an-tsofin\u2019i Jehovah Tompon\u2019ny tafika ny antso vonjy ataon\u2019ny mpijinja.",
        "5": "Manana fiainana mirenty ianareo eto an-tany, ary manaram-po amin\u2019ny fahafinaretan\u2019ny nofo. Ny fonareo dia tahaka ny biby hatavezina ho amin\u2019ny andro famonoana.",
        "6": "Melohinareo sy vonoinareo ho faty ny olo-marina. Tsy manohitra anareo ve izy?",
        "7": "Mahareta \u00e0ry, ry rahalahy, mandra-pahatongan\u2019ny fanatrehan\u2019ny Tompo. Jereo ange ny mpamboly e! Maharitra miandry ny vokatra sarobidy avy amin\u2019ny tany izy, mandra-pahatongan\u2019ny orana, dia ny orana aloha sy ny orana aoriana.",
        "8": "Mahareta koa ianareo, ary hatanjaho ny fonareo, satria efa akaiky ny fanatrehan\u2019ny Tompo.",
        "9": "Ry rahalahy, aza mifampimenomenona ianareo mba tsy hohelohina. Efa mijoro eo anoloan\u2019ny varavarana ny Mpitsara.",
        "10": "Ry rahalahy, aoka ny mpaminany izay niteny tamin\u2019ny anaran\u2019i Jehovah, no halainareo ho modely amin\u2019ny fiaretana fahoriana sy ny faharetana.",
        "11": "Ambarantsika fa sambatra ireo efa niaritra. Efa renareo ny niaretan\u2019i Joba, ary efa fantatrareo ny fitahiana nomen\u2019i Jehovah azy. Araka izany, dia be fitiavana tokoa i Jehovah sady mamindra fo.",
        "12": "Ambonin\u2019ny zava-drehetra anefa, ry rahalahiko, dia aza mianiana intsony, na amin\u2019ny lanitra izany, na amin\u2019ny tany, na amin-javatra hafa akory aza, fa rehefa Eny dia Eny, rehefa Tsia dia Tsia, mba tsy hiharan\u2019ny fanamelohana ianareo.",
        "13": "Misy mizaka fahoriana ve aminareo? Aoka izy hivavaka foana. Misy falifaly ve? Aoka izy hihira fiderana.",
        "14": "Misy marary ve aminareo? Aoka izy hiantso ny anti-panahin\u2019ny fiangonana, ary aoka ireo hivavaka ho azy sy hanosotra menaka azy amin\u2019ny anaran\u2019i Jehovah.",
        "15": "Fa hanasitrana ilay marary ny vavaka atao amim-pinoana, ary i Jehovah hanarina azy. Raha nanota koa izy, dia havela ny helony.",
        "16": "Koa aoka \u00e0ry ianareo hifampiaiky heloka imasoimaso, ary mifampivavaha, mba ho sitrana ianareo. Misy heriny lehibe sady tena misy vokany ny fitalahoan\u2019ny olo-marina.",
        "17": "Olona nanana fihetseham-po toa antsika ihany i Elia. Nivavaka mafy anefa izy mba tsy hilatsahan\u2019ny orana, dia tsy nilatsaka telo taona sy enim-bolana teo amin\u2019ilay tany ny orana.",
        "18": "Ary nivavaka indray izy, dia nandatsaka orana ny lanitra, ka nahavokatra ilay tany.",
        "19": "Ry rahalahiko, raha misy aminareo voafitaka ka miala amin\u2019ny fahamarinana, ary misy hafa mampiverina azy,",
        "20": "dia fantaro fa izay mampiverina mpanota hiala amin\u2019ny lalan\u2019ny fahadisoany dia hamonjy azy * tsy ho faty sady hanarona fahotana maro be."
    },
    "meta": {
        "name": "Jakoba",
        "order": 58,
        "chapter_number": 5
    }
}