{
    "1": {
        "1": "Paoly, apostolin\u2019i Kristy Jesosy noho ny sitrapon\u2019Andriamanitra sy araka ny fampanantenana fiainana ao amin\u2019i Kristy Jesosy.",
        "2": "Ho an\u2019i Timoty, zanako malalako, Ho aminao anie ny hatsaram-panahy tsy manam-paharoa sy ny famindram-po ary ny fiadanana izay avy amin\u2019Andriamanitra Ray sy Kristy Jesosy Tompontsika!",
        "3": "Velom-pisaorana an\u2019Andriamanitra aho, dia ilay Andriamanitra izay anaovako fanompoana masina toy ny nataon\u2019ny razako sy amim-pieritreretana madio. Eny, velom-pisaorana azy aho, satria tsy mitsahatra mihitsy mahatsiaro anao rehefa mitalaho amim-bavaka andro aman\u2019alina.",
        "4": "Ary rehefa mahatsiaro ny ranomasonao aho dia maniry mafy ny hahita anao, mba hahafeno fifaliana ahy.",
        "5": "Tsaroako mantsy ny finoana tsy mihatsaravelatsihy anananao, izay efa tao amin\u2019i Loisa renibenao sy Eonika reninao, ary matoky aho fa ao aminao koa.",
        "6": "Izany indrindra no antony ampahatsiahivako anao mba hataonao miredareda toy ny afo ilay fanomezan\u2019Andriamanitra, izay noraisinao rehefa nametra-tanana taminao aho.",
        "7": "Fa Andriamanitra tsy nanome antsika toe-tsaina kanosa, fa toe-tsaina feno hery sy fitiavana ary fahaiza-misaina.",
        "8": "Koa aza menatra mitory momba ny Tompontsika, na menatra noho ny amiko, dia izaho izay voafonja noho ny aminy. Fa miareta kosa fahoriana noho ny vaovao tsara, araka ny herin\u2019Andriamanitra.",
        "9": "Izy no namonjy sy niantso antsika tamin\u2019ny fiantsoana masina, tsy noho izay nataontsika anefa, fa noho ny fikasany sy ny hatsaram-panahiny tsy manam-paharoa. Naneho izany hatsaram-panahy izany tamintsika efa hatramin\u2019ny ela be izy, noho ny amin\u2019i Kristy Jesosy,",
        "10": "fa ankehitriny kosa izany vao natao mazava tsara, tamin\u2019ny alalan\u2019ny fisehoan\u2019i Kristy Jesosy Mpamonjy antsika. Izy no nanafoana ny fahafatesana sy nanambara mazava tamin\u2019ny alalan\u2019ny vaovao tsara, ny momba ny fiainana sy ny tsy fetezan-ko lo.",
        "11": "Ary ho amin\u2019izany vaovao tsara izany no nanendrena ahy ho mpitory sy apostoly ary mpampianatra.",
        "12": "Izany indrindra koa no iaretako ireny zavatra ireny. Tsy menatra anefa aho. Fantatro mantsy ilay inoako, ary matoky aho fa vitany ny miaro an\u2019izay nankiniko taminy mandra-pahatongan\u2019izany andro izany.",
        "13": "Haz\u00f2ny hatrany ny modelin\u2019ny teny mahasoa izay efa renao tamiko, ary ataovy amim-pinoana sy fitiavana ao amin\u2019i Kristy Jesosy izany.",
        "14": "Arovy amin\u2019ny alalan\u2019ny fanahy masina izay mitoetra ao anatintsika izany zavatra tsara nankinina taminao izany.",
        "15": "Fantatrao fa efa niala tamiko ireo rehetra any amin\u2019ny faritr\u2019i Azia, anisan\u2019izany i Fygelo sy Hermogena.",
        "16": "Fa enga anie ny Tompo hiantra ny ankohonan\u2019i Onesiforosy, satria namelombelona ahy matetika izy, sady tsy mba nahamenatra azy ny rojo vy namatorana ahy.",
        "17": "Nitady mafy ahy izy tamin\u2019izy tany Roma, ka nahita ahy.",
        "18": "I Jehovah Tompo anie hiantra azy amin\u2019izany andro izany! Ary fantatrao tsara ny fanompoana rehetra nataony tany Efesosy."
    },
    "2": {
        "1": "Koa aoka ianao, anaka, hihamahery amin\u2019ny alalan\u2019ilay hatsaram-panahy tsy manam-paharoa, izay azonao noho ianao tafaray amin\u2019i Kristy Jesosy.",
        "2": "Ary izay renao tamiko sady nohamafisin\u2019ny vavolombelona maro, dia atolory an\u2019ireo lehilahy mendri-pitokisana, izay hahay hampianatra ny hafa kosa avy eo.",
        "3": "Miaramila tsaran\u2019i Kristy Jesosy ianao, ka miareta koa fahoriana.",
        "4": "Tsy misy olona manao raharaha miaramila ka miditra amin\u2019ny raharaham-barotr\u2019izao fiainana izao, raha tiany ny hahazo sitraka amin\u2019ilay nandray azy ho miaramila.",
        "5": "Ary raha misy mandray anjara amin\u2019ny lalao fifaninanana, dia tsy hahazo satroboninahitra izy raha tsy nanaraka ny fitsipi-dalao.",
        "6": "Ny mpamboly izay niasa mafy no voalohany tokony hahazo amin\u2019ny vokatra.",
        "7": "Eritrereto mandrakariva izany lazaiko izany, ary hanampy anao tokoa ny Tompo mba hahatakaranao tsara ny zava-drehetra.",
        "8": "Tsarovy fa efa natsangana tamin\u2019ny maty i Jesosy Kristy sady taranak\u2019i Davida, araka ny vaovao tsara toriko",
        "9": "sy iaretako fahoriana, dia fahoriana izay tonga hatramin\u2019ny famatorana ahy ato am-ponja, toy ny mpanao ratsy. Tsy voafatotra kosa anefa ny tenin\u2019Andriamanitra.",
        "10": "Izany no mbola iaretako ny zava-drehetra noho ny amin\u2019ny olom-boafidy, mba hahazoany koa ilay famonjena izay ao amin\u2019i Kristy Jesosy, mbamin\u2019ny voninahitra mandrakizay.",
        "11": "Azo antoka izao teny izao: Raha miara-maty aminy isika, dia hiara-belona aminy koa,",
        "12": "ary raha miaritra foana isika, dia ho mpanjaka hiara-mitondra aminy. Fa raha mand\u00e0 azy kosa isika, dia holaviny.",
        "13": "Ary raha mivadika isika, izy kosa tsy mba hivadika mihitsy, satria tsy hanao zavatra mifanohitra amin\u2019ny maha izy azy izy.",
        "14": "Ampahatsiahivo azy ireo foana izany, ary aoka ianao ho vavolombelona hananatra azy mafy eo anatrehan\u2019Andriamanitra mba tsy hiadiany teny, fa tsy mahasoa mihitsy izany satria manimba an\u2019izay mihaino.",
        "15": "Ataovy izay rehetra azonao atao mba hisehoanao eo anatrehan\u2019Andriamanitra ho olona ankasitrahana, dia mpiasa tsy mitsanga-menatra na amin\u2019inona na amin\u2019inona, ary manazava ny tenin\u2019ny fahamarinana amin\u2019ny fomba marina tsara.",
        "16": "Ialao kosa ny resaka tsy misy fotony izay manazimbazimba zava-masina, satria vao mainka tsy hatahotra an\u2019Andriamanitra ireny,",
        "17": "ary ny teniny dia hiely toy ny fery mandoaka. Anisan\u2019izy ireny i Hymeneo sy Fileto.",
        "18": "Niala tamin\u2019ny fahamarinana ireo lehilahy ireo ka nilaza fa efa nitranga sahady, hono, ny fitsanganana amin\u2019ny maty. Koa nandrava ny finoan\u2019ny sasany izy ireo.",
        "19": "Fa mbola mijoro ihany ny fototra mafy nataon\u2019Andriamanitra, ka manana izao tombo-kase izao: \u201cFantatr\u2019i Jehovah ny azy\u201d, ary koa: \u201cAoka hiala amin\u2019ny tsy fahamarinana izay rehetra manonona ny anaran\u2019i Jehovah.\u201d",
        "20": "Tsy fitaovana volamena sy volafotsy ihany no ao amin\u2019ny trano lehibe, fa fitaovana hazo sy tany koa. Ny sasany natao hampiasaina amin-javatra mendri-kaja, fa ny sasany kosa amin-javatra tsy mendri-kaja.",
        "21": "Koa raha misy manalavitra an\u2019ireo farany ireo, dia ho fitaovana natao hampiasaina amin-javatra mendri-kaja izy, ary nohamasinina ka mahasoa ny tompony, sady vonona ho amin\u2019ny asa tsara rehetra.",
        "22": "Koa andosiro ny faniriana mpitranga eo amin\u2019ny tanora, fa miezaha kosa hikatsaka ny fahamarinana, ny finoana, ny fitiavana, ny fihavanana, miaraka amin\u2019ireo miantso ny Tompo amin\u2019ny fo madio.",
        "23": "Aoka koa ianao handa ny fanontaniana adaladala sy ny fanontaniana tsy misy dikany, satria fantatrao fa mampiady izany.",
        "24": "Fa tsy tokony hiady ny mpanompon\u2019ny Tompo, fa halemy fanahy * amin\u2019ny rehetra kosa, hahay hampianatra sy hahafehy tena rehefa misy mahasosotra,",
        "25": "ary halemy paika rehefa mampianatra an\u2019ireo tsy mora manaiky, fa angamba Andriamanitra hamela azy hibebaka, ka hahalala marina tsara ny fahamarinana izy.",
        "26": "Dia ho tonga saina izy ka ho afaka amin\u2019ny fandriky ny Devoly, izay nanao azy sambo-belona hanaraka ny sitrapony."
    },
    "3": {
        "1": "Ary aoka ho fantatrao izao: Amin\u2019ny andro farany, dia hisy fotoan-tsarotra tsy mora setraina.",
        "2": "Fa ny olona ho tia tena, ho tia vola, ho matin-kambo, hanambony tena, ho mpanevateva, tsy hankat\u00f2 ray aman-dreny, tsy hisaotra, tsy ho mena-mivadika,",
        "3": "tsy ho tia ny mpianakaviny, tsy ho azo ifanarahana, ho mpanendrikendrika, tsy hahafehy tena, ho masiaka be, tsy ho tia ny tsara,",
        "4": "ho mpamadika, ho be di-doha, ho mpieboebo, ho tia fahafinaretana fa tsy ho tia an\u2019Andriamanitra,",
        "5": "jerena toa mpivavaka be nefa tsy misy heriny eo amin\u2019ny fiainany ny maha mpivavaka azy. Ialao ny olona toy ireny.",
        "6": "Avy amin\u2019ireny mantsy no ipoiran\u2019ny lehilahy mitsofoka mangingina any an-tokantrano, ary alainy ho babo ny vehivavy osa ara-panahy sy vesaran\u2019ota ary tarihin\u2019ny faniriana maro samihafa.",
        "7": "Mianatra mandrakariva ireny vehivavy ireny, nefa tsy mety mahalala marina tsara ny fahamarinana mihitsy.",
        "8": "Tahaka ny nanoheran\u2019i Jana sy Jambra an\u2019i Mosesy no anoheran\u2019ireny tsy misy farany ny fahamarinana. Olona tena maloto saina ireny, ary tsy ankasitrahana raha ny amin\u2019ny finoana.",
        "9": "Fa tsy hisy fandrosoana intsony ho vitan\u2019izy ireny, satria hiharihary amin\u2019ny rehetra ny hadalany, tahaka ny hadalan\u2019izy roa lahy koa.",
        "10": "Fa ianao kosa efa nanaraka akaiky ny fampianarako, ny fomba fiainako, ny tanjona ananako, ny finoako, ny fahari-poko, ny fitiavako, ny fiaretako,",
        "11": "ny fanenjehana ahy, ny fijaliako, ny zavatra nanjo ahy tany Antiokia sy tany Ikonioma ary tany Lystra, mbamin\u2019ny karazam-panenjehana nozakaiko. Ny Tompo anefa nanafaka ahy tamin\u2019izany rehetra izany.",
        "12": "Izay rehetra te hiaina ao anatin\u2019ny fahafoizan-tena ho an\u2019Andriamanitra sady tafaray amin\u2019i Kristy Jesosy dia henjehina ihany koa.",
        "13": "Fa vao mainka hiharatsy kokoa ny ratsy fanahy sy ny mpisandoka, ka sady mamitaka izy ireo no voafitaka.",
        "14": "Fa ianao kosa, mahareta amin\u2019ny zavatra nianaranao sy nandresen-dahatra anao ka inoanao. Fantatrao mantsy hoe iza avy no nampianatra anao an\u2019ireny.",
        "15": "Ary mbola zazakely ianao dia efa nahalala ny Soratra Masina, izay nampahahendry anao ho amin\u2019ny famonjena, amin\u2019ny alalan\u2019ny finoana an\u2019i Kristy Jesosy.",
        "16": "Ny Soratra Masina iray manontolo dia avy amin\u2019ny herin\u2019ny fanahy masin\u2019Andriamanitra, ary mahasoa mba hampianarana, hananarana, hanitsiana izay diso, hanafaizana araka ny fahamarinana,",
        "17": "mba hahatonga ny olon\u2019Andriamanitra ho tena mahay sy ho ampy fitaovana tsara ho amin\u2019ny asa tsara rehetra."
    },
    "4": {
        "1": "Izao no ananarako mafy anao eo anatrehan\u2019Andriamanitra sy Kristy Jesosy, izay voatendry hitsara ny velona sy ny maty, amin\u2019ny alalan\u2019ny fisehoany sy ny fanjakany:",
        "2": "Torio ny teny, ary ataovy tsy misy hataka andro izany * na amin\u2019ny mora na amin\u2019ny sarotra, mananara, teneno mafy ireo mila tenenina, manomeza torohevitra, ary aoka ianao hahari-po tanteraka sady hahay hampianatra rehefa manao izany rehetra izany.",
        "3": "Ho avy mantsy ny fotoana tsy hahazakan\u2019ny olona ny fampianarana mahasoa ka hanangonany mpampianatra ho an\u2019ny tenany, araka izay iriny, mba handrenesany zavatra mahafinaritra ny sofiny.",
        "4": "Ary tsy hihaino ny fahamarinana intsony izy, fa hivily ho amin\u2019ny tantara tsy marina.",
        "5": "Fa ianao kosa, aoka ianao hisaina tsara foana amin\u2019ny zava-drehetra, miareta fahoriana, ataovy ny asan\u2019ny mpitory ny vaovao tsara, ary tanteraho tsara ny fanompoanao.",
        "6": "Fa efa araraka sahady toy ny fanatitra zava-pisotro aho, ary efa antomotra ny fotoana voatondro hanafahana ahy.",
        "7": "Efa niady ny ady tsara aho, efa nahavita ny fihazakazahako aho, efa nihazona ny finoana aho.",
        "8": "Manomboka izao, dia tehirizina ho ahy ny satroboninahitry ny fahamarinana. Ny Tompo, ilay mpitsara marina, no hanome ahy izany ho valisoa amin\u2019izany andro izany, ary tsy ho ahy ihany fa ho an\u2019izay rehetra maniry mafy ny hisehoany koa.",
        "9": "Ataovy izay rehetra azonao atao mba hahatongavana haingana at\u1ef3 amiko.",
        "10": "Efa nandao ahy mantsy i Demasy satria tia an\u2019ity tontolo ity izy, ka lasa any Tesalonika, ary i Kreska lasa any Galatia, i Titosy any Dalmatia.",
        "11": "I Lioka irery no eto amiko. Ento miaraka aminao i Marka fa mahasoa ahy amin\u2019ny fanompoana izy.",
        "12": "I Tykiko kosa nirahiko ho any Efesosy.",
        "13": "Rehefa mankat\u1ef3 ianao, dia ento ilay akanjo ivelany navelako tany amin\u2019i Karpo any Troasy. Ento koa ireo horonam-boky, indrindra fa ny horonam-boky hoditra.",
        "14": "Betsaka ny ratsy nataon\u2019i Aleksandra mpanefy varahina tamiko\u2014i Jehovah no hamaly azy araka izay nataony\u2014",
        "15": "ary ianao koa, mba mitandrema ihany amin\u2019izy iny, fa tena nanohitra mafy ny teninay izy.",
        "16": "Rehefa nilaza ny fiarovan-tenako voalohany aho, dia tsy mba nisy tonga nanotrona ahy, fa nandao ahy daholo izy rehetra. Enga anie tsy hatao ho helony izany!",
        "17": "Ny Tompo kosa nijoro teo anilako ka nankahery ahy, mba hotanterahina an-tsakany sy an-davany amin\u2019ny alalako ny asa fitoriana, ary mba handre izany ny firenena rehetra. Ary nafahana avy tamin\u2019ny vavan\u2019ny liona aho.",
        "18": "Hanafaka ahy amin\u2019ny asa ratsy rehetra ny Tompo ary hamonjy ahy ho amin\u2019ny fanjakany any an-danitra. Ho azy anie ny voninahitra mandrakizay mandrakizay! Amena.",
        "19": "Mampamangy any amin\u2019i Priska sy Akoila ary ny ankohonan\u2019i Onesiforosy.",
        "20": "Nijanona any Korinto i Erasto, fa navelako any Mileto kosa i Trofimo, satria narary.",
        "21": "Ataovy izay rehetra azonao atao mba hahatongavana at\u1ef3 alohan\u2019ny ririnina. Mampamangy, hono, ianao, hoy i Eobolo sy Poda sy Lino sy Klaodia ary ny rahalahy rehetra.",
        "22": "Ho amin\u2019ny toe-tsaina asehonao anie ny Tompo! Ho aminareo anie ny hatsaram-panahiny tsy manam-paharoa!"
    },
    "meta": {
        "name": "2 Timoty",
        "order": 54,
        "chapter_number": 4
    }
}