{
    "1": {
        "1": "Paoly, apostolin\u2019i Kristy Jesosy, araka ny didin\u2019Andriamanitra Mpamonjy antsika sy Kristy Jesosy fanantenantsika.",
        "2": "Ho an\u2019i Timoty, tena zanako ao amin\u2019ny finoana, Ho aminao anie ny hatsaram-panahy tsy manam-paharoa sy ny famindram-po ary ny fiadanana izay avy amin\u2019Andriamanitra Ray sy Kristy Jesosy Tompontsika!",
        "3": "Nangataka anao hijanona tany Efesosy aho, taloha kelin\u2019ny hankanesako at\u1ef3 Makedonia. Ary mbola mangataka izany aminao aho izao, mba handidianao ny sasany tsy hampianatra zavatra hafa,",
        "4": "na hihaino tantara tsy marina na handinika tetirazana tsy mitondra na ho aiza na ho aiza. Miteraka fanontaniana ilana fikarohana izany, fa tsy fanomezana zavatra avy amin\u2019Andriamanitra, dia zavatra manatanjaka finoana.",
        "5": "Fa ny zava-kendren\u2019izany didy izany dia fitiavana avy amin\u2019ny fo madio, sy avy amin\u2019ny feon\u2019ny fieritreretana madio ary avy amin\u2019ny finoana tsy mihatsaravelatsihy.",
        "6": "Niala tamin\u2019izany ny sasany ka nivily ho amin\u2019ny resadresaka tsy misy antony.",
        "7": "Te ho mpampiana-dal\u00e0na izy ireo, nefa tsy takany akory ny hevitr\u2019izay lazainy na izingizininy mafy.",
        "8": "Fantatsika fa tsara ny Lal\u00e0na, raha ampiasaina araka ny tokony ho izy,",
        "9": "izany hoe araka ny fahalalana an\u2019izao manaraka izao: Tsy ho an\u2019ny olo-marina no namoahana ny lal\u00e0na, fa ho an\u2019ireo olona tsy tan-dal\u00e0na sy tsy manaiky hofehezina, tsy matahotra an\u2019Andriamanitra sy mpanota, tsy mena-mivadika, mpanazimbazimba zava-masina, mpamono ray sy mpamono reny ary mpamono olona,",
        "10": "mpijangajanga, lehilahy miray amin\u2019ny lehilahy, mpaka olona an-keriny, mpandainga, mpivadika amin\u2019ny fianianany, ary ny zavatra rehetra mifanohitra amin\u2019ny fampianarana mahasoa.",
        "11": "Izany fampianarana mahasoa izany dia araka ny vaovao tsara be voninahitr\u2019ilay Andriamanitra falifaly. Ary nankininy tamiko izany vaovao tsara izany.",
        "12": "Velom-pisaorana an\u2019i Kristy Jesosy Tompontsika izay nanome hery ahy aho, satria nataony ho mendri-pitokisana aho ka notendreny hanao fanompoana,",
        "13": "kanefa mpanevateva an\u2019Andriamanitra aho taloha, sady mpanenjika no mpanambany olona. Nahazo famindram-po anefa aho, satria noho ny tsy fahalalako sy ny tsy finoako no nanaovako izany.",
        "14": "Fa lehibe indrindra ny hatsaram-panahy tsy manam-paharoan\u2019ny Tompontsika, sy ny finoana, ary ny fitiavana ao amin\u2019i Kristy Jesosy.",
        "15": "Azo antoka ka tena mendrika ny hekena izao teny izao: Tonga teo amin\u2019izao tontolo izao i Kristy Jesosy mba hamonjy ny mpanota, ary izaho no lohany tamin\u2019ireny.",
        "16": "Nahazo famindram-po anefa aho mba ho amin\u2019ny alalako, izay lohany amin\u2019ny mpanota, no hanehoan\u2019i Kristy Jesosy ny fahari-pony rehetra, ka hahatonga ahy ho santionan\u2019ny olona izay hino azy mba hahazoana fiainana mandrakizay.",
        "17": "Ho an\u2019ilay Mpanjakan\u2019ny mandrakizay, izay tsy mety lo sady tsy hita maso, eny, ho an\u2019ilay Andriamanitra tokana anie ny haja sy ny voninahitra mandrakizay mandrakizay! Amena.",
        "18": "Ankiniko aminao izany didy izany, ry Timoty zanako, araka ny faminaniana izay nanondro mivantana anao, mba ho ireny faminaniana ireny no hoentinao manohy ny ady tsara,",
        "19": "ka hitananao finoana sy feon\u2019ny fieritreretana madio izay nailiky ny sasany ka nanjary toy ny olona vaky sambo izy ireny ny amin\u2019ny finoana.",
        "20": "Anisan\u2019ireny i Hymeneo sy Aleksandra, izay efa natolotro ho an\u2019i Satana mba hampianarana azy amin\u2019ny alalan\u2019ny famaizana, mba tsy hanevateva an\u2019Andriamanitra."
    },
    "2": {
        "1": "Koa izao no fampirisihako voalohany indrindra: Aoka hisy fitalahoana sy vavaka sy fangatahana ho an\u2019ny hafa ary fisaorana hatao ho an\u2019ny karazan\u2019olona rehetra",
        "2": "sy ho an\u2019ny mpanjaka ary ho an\u2019izay rehetra mitana toerana ambony, mba hananantsika fiainana tony sy milamina hatrany, ao anatin\u2019ny fahafoizan-tena ho an\u2019Andriamanitra sy ny fahamendrehana tanteraka.",
        "3": "Tsara sady ankasitrahana eo imason\u2019Andriamanitra Mpamonjy antsika izany.",
        "4": "Ary sitrapon\u2019Andriamanitra ny hamonjena ny karazan\u2019olona rehetra sy ny hananany fahalalana marina tsara ny fahamarinana.",
        "5": "Iray ny Andriamanitra ary iray ny mpanelanelana amin\u2019Andriamanitra sy ny olona, dia olona iray atao hoe Kristy Jesosy,",
        "6": "izay nanolotra ny tenany ho vidim-panavotana mifandanja, mba hamonjena ny olona rehetra. Izany no tokony hotorina amin\u2019ny fotoan\u2019androny.",
        "7": "Ary ny hitory izany no nanendrena ahy ho mpitory sy apostoly\u2014marina izany lazaiko izany, fa tsy mandainga aho\u2014eny, ho mpampianatra ny hafa firenena raha ny amin\u2019ny finoana sy ny fahamarinana.",
        "8": "Koa iriko hanandra-tanana hivavaka foana ny lehilahy tsy mivadika, na aiza na aiza misy azy, nefa tsy amin\u2019ny fahatezerana na fifandirana.",
        "9": "Iriko koa ny vehivavy mba hihaingo amin\u2019ny akanjo milamina tsara, sy amin\u2019ny fomba maotina sy amim-pahendrena, fa tsy amin\u2019ny randram-bolo niangaliana fatratra, na amin\u2019ny volamena na perla na fitafiana tena lafo vidy.",
        "10": "Aoka kosa ny fihaingoany hifanentana amin\u2019ny vehivavy milaza ho mpivavaka amin\u2019Andriamanitra, izany hoe, amin\u2019ny alalan\u2019ny asa tsara.",
        "11": "Aoka ny vehivavy hangina sy hanaiky tsara rehefa mandray fampianarana.",
        "12": "Ny vehivavy tsy avelako hampianatra, na hanana fahefana eo amin\u2019ny lehilahy, fa tokony hangina kosa.",
        "13": "I Adama mantsy no natao voalohany, vao i Eva.",
        "14": "Ary tsy i Adama koa no voafitaka fa ny vehivavy no voafitaka tanteraka, ka nanjary nandika lal\u00e0na.",
        "15": "Ho voaro ihany anefa izy noho ny fiterahana, raha maharitra amin\u2019ny finoana sy ny fitiavana ary ny fahamasinana mbamin\u2019ny fahaiza-misaina."
    },
    "3": {
        "1": "Azo antoka izao teny izao: Raha misy olona miezaka ho tonga mpiandraikitra, dia maniry asa tsara izy.",
        "2": "Koa ny mpiandraikitra \u00e0ry dia tokony ho tsy misy hokianina, manambady tokana, mahay mandanjalanja eo amin\u2019izay zavatra fanaony, olona misaina tsara, tia filaminana, tia mandray vahiny, mahay mampianatra,",
        "3": "tsy mpimamo mila ady, tsy mpikapoka fa mpandefitra, * tsy mpila ady, tsy tia vola,",
        "4": "mahay mitondra ny ankohonany, sady manana zanaka manaiky azy amim-panajana,",
        "5": "\u2014fa raha misy tokoa lehilahy tsy mahay mitondra ny ankohonany, ataony ahoana no fikarakara ny fiangonan\u2019Andriamanitra?\u2014",
        "6": "tsy zazavao amin\u2019ny finoana, fa sao izy hirehareha ka hihatra aminy koa ny fanamelohana azon\u2019ny Devoly.",
        "7": "Tokony ho tsara laza eo amin\u2019ny olona eny ivelany koa izy, mba tsy ho afa-baraka na ho latsaka ao amin\u2019ny fandriky ny Devoly.",
        "8": "Ny mpanampy amin\u2019ny fanompoana koa dia tokony ho mato-tsaina, tsy mivadibadi-dela, tsy mpiboboka divay, tsy tia tombony azo tamin\u2019ny tsy marina,",
        "9": "mitana ny zava-miafina masina ny amin\u2019ny finoana, amin\u2019ny feon\u2019ny fieritreretana madio.",
        "10": "Ary aoka aloha izy hozahan-toetra mba ho hita raha mendrika, vao manao ny asan\u2019ny mpanompo, noho izy tsy misy hokianina.",
        "11": "Tokony ho mato-tsaina koa ny vehivavy, fa tsy ho mpanendrikendrika, ary tokony hahay handanjalanja eo amin\u2019izay zavatra fanaony, sy ho mendri-pitokisana amin\u2019ny zavatra rehetra.",
        "12": "Aoka ny mpanampy amin\u2019ny fanompoana hanambady tokana, hahay hitondra ny zanany sy ny ankohonany.",
        "13": "Fa izay manompo amin\u2019ny fomba tsara, dia mahazo laza tsara ho an\u2019ny tenany, sady afaka miteny amim-pieritreretana madio momba ny finoany an\u2019i Kristy Jesosy.",
        "14": "Soratako aminao ihany ireo zavatra ireo, na dia manantena hankany aminao tsy ho ela aza aho.",
        "15": "Amin\u2019izay, raha sendra tara aho, dia mba efa fantatrao izay tokony hataonao ao amin\u2019ny ankohonan\u2019Andriamanitra, izany hoe ny fiangonan\u2019ilay Andriamanitra velona. Andry sy tohana ho an\u2019ny fahamarinana izany fiangonana izany.",
        "16": "Fa lehibe tokoa ny zava-miafina masina momba ny fahafoizan-tena ho an\u2019Andriamanitra: \u2018Nofo i Jesosy rehefa naseho, fa fanahy kosa izy rehefa nambara ho marina, niseho tamin\u2019ny anjely izy, notorina teo amin\u2019ny hafa firenena, ninoana tet\u1ef3 amin\u2019izao tontolo izao, ary nakarina tamim-boninahitra.\u2019"
    },
    "4": {
        "1": "Fa milaza marimarina ny fanambarana avy amin\u2019ny fanahy fa hiala amin\u2019ny finoana ny sasany any aoriana any, satria mihaino fanambarana mamitaka avy amin\u2019ny fanahy sy mihaino fampianaran\u2019ny demonia.",
        "2": "Hiala koa izy ireny noho ny fihatsarambelatsihin\u2019ny mpandainga, izay manana feon\u2019ny fieritreretana toy ny voatomboky ny vy mahamay.",
        "3": "Mandrara tsy hanambady izy ireny, ary mamoaka didy mampifady sakafo. Noforonin\u2019Andriamanitra mba hohanina sy hisaoran\u2019izay mino sy mahalala marina tsara ny fahamarinana anefa izany.",
        "4": "Tena tsara daholo mantsy ny zava-drehetra noforonin\u2019Andriamanitra, ary tsy misy tokony holavina raha raisina amin\u2019ny fisaorana,",
        "5": "satria hamasinin\u2019ny tenin\u2019Andriamanitra sy ny vavaka.",
        "6": "Ho mpanompo tsaran\u2019i Kristy Jesosy ianao raha manoro hevitra ny rahalahy ny amin\u2019ireo zavatra ireo. Eny, ho mpanompo mivelona amin\u2019ny tenin\u2019ny finoana sy ny tenin\u2019ny fampianarana tsara izay efa arahinao akaiky.",
        "7": "Fa aoka ianao handa ny tantara tsy marina izay sady manazimbazimba zava-masina no fanaom-bavy antitra. Ary zaro foana kosa ny tenanao hanana fahafoizan-tena ho an\u2019Andriamanitra.",
        "8": "Mahasoa kely ihany ny fampiasan-tena, fa ny fahafoizan-tena ho an\u2019Andriamanitra kosa no mahasoa amin\u2019ny zava-drehetra, satria izy io no misy fampanantenana ny amin\u2019ny fiainana ankehitriny sy ilay ho avy.",
        "9": "Azo antoka sy mendrika ny hekena tanteraka izany teny izany.",
        "10": "Fa ho amin\u2019izany tanjona izany no iasantsika mafy sy ikelezantsika aina, satria isika manantena an\u2019Andriamanitra velona, Mpamonjy ny karazan\u2019olona rehetra, indrindra fa ireo tsy mivadika.",
        "11": "Izany zavatra izany \u00e0ry no andidio azy ireo sy ampianaro azy foana.",
        "12": "Ary aza avela hisy hanao tsinontsinona anao noho ny fahatanoranao, fa aoka kosa ianao ho modely ho an\u2019ny olona tsy mivadika, eo amin\u2019ny teny sy ny fitondran-tena sy ny fitiavana sy ny finoana ary ny fahadiovam-pitondran-tena.",
        "13": "Mandra-pahatongako, dia miezaha mafy amin\u2019ny vakiteny ampahibemaso sy amin\u2019ny fananarana ary ny fampianarana.",
        "14": "Aza atao tsinontsinona izay nomena anao tamin\u2019ny alalan\u2019ny faminaniana, dia izay nomena anao rehefa nametra-tanana taminao ny anti-panahy rehetra.",
        "15": "Eritrereto tsara izany, ary aoka ianao hifantoka tanteraka amin\u2019izany, mba hiseho amin\u2019ny rehetra ny fandrosoanao.",
        "16": "Tandremo tsara foana ny tenanao sy ny fampianaranao. Ary mahareta amin\u2019izany, fa raha manao izany ianao, dia hamonjy ny tenanao sy ireo mihaino anao."
    },
    "5": {
        "1": "Aza dia kianina mafy loatra ny lehilahy zokiolona, fa iangavio toy ny ray kosa, ary ny tanora toy ny rahalahy,",
        "2": "ny vehivavy zokiolona toy ny reny, ary ny tanora toy ny anabavy, amin\u2019ny fahadiovana tanteraka.",
        "3": "Omeo voninahitra ny vehivavy mpitondratena, izay tena mpitondratena tokoa.",
        "4": "Fa raha misy mpitondratena manan-janaka na zafy, dia aoka ireo aloha hianatra hampiseho fahafoizan-tena ho an\u2019Andriamanitra amin\u2019ny ankohonany, sy hamaly babena ny ray aman-dreniny mbamin\u2019ny raibe sy ny renibeny, fa izany no ankasitrahana eo imason\u2019Andriamanitra.",
        "5": "Ary ny vehivavy, izay tena mpitondratena tokoa, sady tsy manana na inona na inona, dia manantena an\u2019Andriamanitra sy maharitra amin\u2019ny fitalahoana sy ny vavaka, na andro na alina.",
        "6": "Fa izay mpitondratena manaram-po amin\u2019ny fahafinaretan\u2019ny nofo kosa dia efa maty na dia mbola velona aza.",
        "7": "Koa izany zavatra izany hatrany no andidio azy, mba hahatonga azy tsy hisy hokianina.",
        "8": "Ary raha misy tsy manome izay ilain\u2019ny olona tokony ho adidiny, indrindra fa ny ankohonany, dia efa nanda ny finoana izy ka ratsy noho ny tsy mino.",
        "9": "Ampidiro ao amin\u2019ny lisitry ny vehivavy mpitondratena ny mpitondratena maherin\u2019ny enimpolo taona, nanambady tokana,",
        "10": "tsara laza amin\u2019ny asa tsara, raha toa izy ka nitaiza zanaka, nampiantrano vahiny, nanasa ny tongotry ny olona masina, namonjy ny ory, ary nazoto tamin\u2019ny asa tsara rehetra.",
        "11": "Fa aza ampidirina ao kosa ny vehivavy mpitondratena tanora, satria rehefa mitady hampisaraka azy amin\u2019i Kristy ny filan\u2019ny nofony, dia te hanambady izy.",
        "12": "Meloka izy amin\u2019izany, satria tsy niraharaha ny teny nataony tamin\u2019ny voalohany ny amin\u2019ny finoany.",
        "13": "Ary lasa zatra tsy manao na inona na inona koa izy ireny, ka mitety tranon\u2019olona, eny, tsy vitan\u2019ny hoe tsy manao na inona na inona, fa mpifosafosa sy mitsabaka amin\u2019ny fiainan\u2019ny olona koa, ka miresaka zavatra tsy tokony horesahiny.",
        "14": "Koa iriko hanambady ny vehivavy mpitondratena tanora, ka hiteraka sy hitondra tokantrano, ary tsy hanao zavatra hahatonga ny mpanohitra hanevateva antsika.",
        "15": "Efa nisy mpitondratena navilin\u2019i Satana hanaraka azy mantsy.",
        "16": "Raha misy vehivavy mpino manan-kavana mpitondratena, dia aoka izy hanampy azy. Ary aza ampitondraina enta-mavesatra ny fiangonana, mba ho afaka hanampy an\u2019ireo tena mpitondratena tokoa.",
        "17": "Aoka hatao mendrika hahazo fanajana roa heny ny anti-panahy mahay mitondra, indrindra fa izay mikely aina amin\u2019ny fitenenana sy ny fampianarana.",
        "18": "Hoy mantsy ny Soratra Masina hoe: \u201cAza asiana fehivava ny omby miasa eny am-pamoloana\u201d, sy hoe: \u201cMendrika hahazo karama ny mpiasa.\u201d",
        "19": "Aza ekena izay fiampangana atao amin\u2019ny anti-panahy, raha tsy misy porofo avy amin\u2019ny vavolombelona roa na telo.",
        "20": "Ary anaro eo imason\u2019ny rehetra ny olona zatra manota, mba hatahotra koa ny sisa.",
        "21": "Mandidy mafy anao eo anatrehan\u2019Andriamanitra sy Kristy Jesosy ary ny anjely voafidy aho, mba hitandrina izany zavatra izany tsy misy fitsarana an-tendrony, ka tsy hiangatra ianao amin\u2019izay rehetra ataonao.",
        "22": "Aza malaky mametra-tanana amin\u2019olona na iza na iza, ary aza miombona ota amin\u2019ny olona, fa arovy ny tenanao mba hadio hatrany.",
        "23": "Aza misotro rano intsony fa divay kely sotroina, noho ny vavoninao sy noho ny tsy fahasalamanao matetika.",
        "24": "Miharihary amin\u2019ny rehetra ny fahotan\u2019ny sasany, ka mitarika avy hatrany ho amin\u2019ny fanamelohana, fa ny an\u2019ny sasany kosa any aoriana vao miharihary.",
        "25": "Miharihary amin\u2019ny rehetra koa ny asa tsara, ary na ireo tsy miharihary aza dia tsy azo afenina tsy misy farany."
    },
    "6": {
        "1": "Aoka ny mpanompo rehetra izay mitondra zioga hihevitra foana ny tompony ho mendrika hahazo fanajana feno, mba tsy hitenenan-dratsy mihitsy ny anaran\u2019Andriamanitra sy ny fampianarana.",
        "2": "Ary raha mpino ny tompon\u2019izy ireo, dia aoka tsy hohamavoiny, satria rahalahiny ihany izy. Vao mainka kosa aza izy ireo tokony ho vonon-kanompo kokoa, satria mpiray finoana aminy sady rahalahy malalany ihany no mandray soa amin\u2019ny fanompoana tsara ataony. Aza mitsahatra mampianatra sy mananatra momba izany.",
        "3": "Raha misy mampianatra zavatra hafa, ka tsy manaiky ny teny mahasoa, izany hoe ny tenin\u2019i Jesosy Kristy Tompontsika, ary tsy manaiky ny fampianarana mifanaraka amin\u2019ny fahafoizan-tena ho an\u2019Andriamanitra,",
        "4": "dia olona mieboebo izy, ary tsy mahalala na inona na inona, fa adalam-panontaniana sy adihevitra momba ny teny. Ireo zavatra ireo no miteraka fialonana, fifamaliana, fanevatevana, fiahiahian-dratsy,",
        "5": "fifandirana mafy momba ny zavatra tsy misy dikany. Ny fifandirana toy izany dia fanaon\u2019olona maloto saina sy tsy manana ny fahamarinana intsony, ka manao ny fahafoizan-tena ho an\u2019Andriamanitra ho fomba hahazoan-tombony.",
        "6": "Fomba hahazoan-tombony be tokoa ny fahafoizan-tena ho an\u2019Andriamanitra, raha ampiarahina amin\u2019ny fahaiza-mianina amin\u2019izay ananana.",
        "7": "Fa tsy nitondra na inona na inona ho amin\u2019izao tontolo izao isika, sady tsy hahatondra na inona na inona hiala.",
        "8": "Koa raha manan-kanina sy fitafiana ary fialofana isika, dia aoka hianina amin\u2019izany.",
        "9": "Fa izay tapa-kevitra ny ho tonga mpanankarena dia latsaka ao amin\u2019ny fakam-panahy sy ny fandrika ary ny faniriana maro tsy misy antony sady manimba, izay mandentika ny olona ao amin\u2019ny fandringanana sy ny fanimban-tena.",
        "10": "Fitiavam-bola mantsy no anisan\u2019ny fototr\u2019izao karazan-javatra ratsy rehetra izao. Ary nikely aina ho amin\u2019izany ny sasany, ka voavily niala tamin\u2019ny finoana, sy nanindrona ny tenany tamin-javatra maro mampanaintaina.",
        "11": "Fa ianao kosa, ry lehilahin\u2019Andriamanitra, andosiro izany zavatra izany. Fa katsaho kosa ny fahamarinana, ny fahafoizan-tena ho an\u2019Andriamanitra, ny finoana, ny fitiavana, ny faharetana, ary ny fahalemem-panahy.",
        "12": "Miadia ny ady tsaran\u2019ny finoana, fikiro mafy ny fiainana mandrakizay, fa ho amin\u2019izany no niantsoana anao sy nanaovanao fanambarana ampahibemaso tsara teo anatrehan\u2019ny vavolombelona maro.",
        "13": "Eo anatrehan\u2019Andriamanitra izay mahatonga ny zava-drehetra ho mbola velona, sy eo anatrehan\u2019i Kristy Jesosy, izay vavolombelona nanao fanambarana ampahibemaso tsara teo anatrehan\u2019i Pontio Pilato, no andidiako anao",
        "14": "mba hitandrina ny didy, ary hanao izany tsy misy tomika sy tsy misy hokianina, mandra-pisehon\u2019i Jesosy Kristy Tompontsika.",
        "15": "Amin\u2019ny fotoana voatondro, dia hampiharihary ny tenany ilay Tompom-pahefana falifaly sady tokana, dia ilay Mpanjakan\u2019izay manjaka sy Tompon\u2019ny tompo.",
        "16": "Izy irery ihany no tsy mety maty, ary mitoetra ao amin\u2019ny hazavana tsy hay hatonina. Koa tsy misy olona mahita azy na mahajery azy. Ho azy anie ny voninahitra sy ny hery mandrakizay! Amena.",
        "17": "Anaro ny manankarena eto amin\u2019ity tontolo ity, mba tsy hanambony tena, na hametraka ny fanantenany amin\u2019ny harena tsy azo antoka, fa amin\u2019Andriamanitra izay manome antsika be dia be ny zava-drehetra mba hifaliantsika.",
        "18": "Anaro koa izy ireny mba hanao soa, sy hanan-karena amin\u2019ny asa tsara, ho tia manome, ho vonon-kizara,",
        "19": "ka hanana harena tsara tahiry ho an\u2019ny tenany, izany hoe fototra tsara ho amin\u2019ny hoavy. Amin\u2019izay izy dia hifikitra mafy amin\u2019ny tena fiainana.",
        "20": "Ry Timoty, tano izay nankinina taminao, ka ialao ny resaka tsy misy fotony izay manazimbazimba zava-masina, sy ny fifanoheran-kevitra avy amin\u2019ilay atao hoe \u201cfahalalana\u201d nefa sandoka.",
        "21": "Nampideradera fahalalana toy izany mantsy ny sasany, ka nivily niala tamin\u2019ny finoana. Ho aminareo anie ny hatsaram-panahy tsy manam-paharoa!"
    },
    "meta": {
        "name": "1 Timoty",
        "order": 53,
        "chapter_number": 6
    }
}