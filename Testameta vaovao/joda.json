{
    "1": {
        "1": "Joda, mpanompon\u2019i Jesosy Kristy, sady rahalahin\u2019i Jakoba. Ho an\u2019ny olona voantso, tiana ao amin\u2019Andriamanitra Ray ary voatsimbina ho an\u2019i Jesosy Kristy,",
        "2": "Hampitomboina anie ny famindram-po sy ny fiadanana ary ny fitiavana ho azonareo!",
        "3": "Ry malala, na dia nanao izay rehetra azoko natao aza aho mba hanoratana aminareo momba ny famonjena iombonantsika, dia hitako fa ilaina kosa ny manoratra mba hananarana anareo hiady mafy hiaro ny finoana, izay natolotra indray mandeha monja ho an\u2019ny olona masina.",
        "4": "Nisy olona nitsofoka mangingina mantsy eo amintsika, dia olona efa voatendrin\u2019ny Soratra Masina hatramin\u2019ny ela ho amin\u2019izao fanamelohana izao. Olona tsy matahotra an\u2019Andriamanitra ireny, ka ny hatsaram-panahy tsy manam-paharoan\u2019Andriamanitsika no avadiny ho fialan-tsiny hanaovana fitondran-tena baranahiny. Ary mivadika amin\u2019i Jesosy Kristy, ilay hany Tompo nividy antsika, koa ireny.",
        "5": "Efa fantatrareo ny zava-drehetra ka tsy mila averina intsony. Tiako ihany anefa ny hampahatsiahy anareo fa na dia novonjen\u2019i Jehovah avy tany Ejipta aza ny vahoakany, dia naringany ihany tat\u1ef3 aoriana izay tsy nino.",
        "6": "Ary ireo anjely izay tsy nitana ny toerany tany am-boalohany, fa nandao ny fonenana sahaza azy, dia notehirizin\u2019Andriamanitra sy nofatorany mandrakizay ao amin\u2019ny haizim-be, ho amin\u2019ny fitsarana amin\u2019ilay andro lehibe.",
        "7": "Toy izany koa i Sodoma sy Gomora ary ny tan\u00e0na teny akaikiny, izay samy nanaram-po tamin\u2019ny fijangajangana toy ireo anjely ireo koa, ka nanaraka ny filan\u2019ny nofony mba hanao zavatra tsy fanao. Aseho ho anatra ho antsika ireo tan\u00e0na ireo, rehefa notsaraina ka nosazina tamin\u2019ny afo maharitra mandrakizay.",
        "8": "Manaram-po amin\u2019ny nofinofy toy izany koa anefa ireny olona ireny, ka mandoto ny nofo, sy tsy miraharaha ny manana fahefana, ary manevateva ny manana voninahitra.",
        "9": "I Mikaela arkanjely anefa, rehefa nifamaly tamin\u2019ny Devoly sy nifanditra taminy ny amin\u2019ny fatin\u2019i Mosesy, dia tsy sahy nanameloka azy tamin\u2019ny teny manevateva, fa nilaza kosa hoe: \u201cHiteny mafy anao anie i Jehovah!\u201d",
        "10": "Ireny olona ireny kosa manevateva ny zava-drehetra tena tsy fantany mihitsy. Fa ny zava-drehetra takatry ny sainy kosa dia takany fotsiny amin\u2019izao, toy ny fahatakaran\u2019ny biby tsy misaina. Ary manimba tena amin\u2019izany zavatra izany foana ireny.",
        "11": "Lozan\u2019ireny, fa nandeha tamin\u2019ny lalan\u2019i Kaina izy, niolomay hanaraka ny lalan-dison\u2019i Balama mba hahazoana karama, ary efa matin\u2019ny teny fikomian\u2019i Kora!",
        "12": "Harambato voasaron-drano ireny olona ireny, rehefa miara-misakafo aminareo ao amin\u2019ny fanasam-pifankatiavanareo. Mpiandry mamahan-tena tsy amin-tahotra izy ireny, rahona tsy mitondra orana sady avezivezin\u2019ny rivotra, hazo tsy mamoa nefa efa hifarana ny fararano, hazo indroa maty sy voaongotra,",
        "13": "onjan-dranomasina misamboaravoara, izay mandroatra ka mamoaka ny zava-mahamenatra ataony. Kintana tsy misy lalan-karahina izy ireny, ary voatahiry mandrakizay ho an\u2019ireo kintana ireo ny fahamaintisan\u2019ny haizina.",
        "14": "Naminany momba azy ireny koa i Enoka, ilay taranaka fahafito avy tamin\u2019i Adama, rehefa nilaza hoe: \u201cEfa tonga i Jehovah, miaraka amin\u2019ny anjeliny masina an\u2019alinalina,",
        "15": "mba hampihatra didim-pitsarana amin\u2019ny rehetra, sy hanaporofo fa meloka izay rehetra tsy natahotra an\u2019Andriamanitra. Meloka izy ireny noho ny asa ratsy rehetra nataony tamin-karatsiam-panahy, sy noho ny teny manafintohina rehetra nentin\u2019ny mpanota hanoherana an\u2019Andriamanitra, dia ireo mpanota tsy matahotra azy.\u201d",
        "16": "Olona mpimenomenona ireny, be taraina ny amin\u2019ny toe-piainana misy azy, mandeha araka ny faniriany. Ny vavany mamoaka teny fireharehana, rehefa mandoka olona mba hahazoana tombony.",
        "17": "Fa ianareo kosa, ry malala, tsarovy ny teny efa voalazan\u2019ny apostolin\u2019i Jesosy Kristy Tompontsika.",
        "18": "Izao mantsy no nolazain\u2019izy ireo matetika taminareo: \u201cAmin\u2019ny fotoana farany, dia hisy mpaneso handeha araka ny faniriany zava-dratsy.\u201d",
        "19": "Ireny no mahatonga fisarahana, dia olona araka ny nofo, fa tsy araka ny fanahy.",
        "20": "Ianareo kosa, ry malala, miorena tsara eo amin\u2019ny finoanareo masina indrindra, ary mivavaha eo ambany fitarihan\u2019ny fanahy * masina. Amin\u2019ny fanaovana izany,",
        "21": "dia mitoera ao amin\u2019ny fitiavan\u2019Andriamanitra, eo am-piandrasanareo ny famindram-pon\u2019i Jesosy Kristy Tompontsika, sady mitsinjo ny fiainana mandrakizay.",
        "22": "Ary amindrao fo hatrany ny sasany izay misalasala.",
        "23": "Vonjeo izy, ka sariho haingana avy ao amin\u2019ny afo. Amindrao fo hatrany koa ny hafa, ka ataovy amin-tahotra izany, ary ankahalao na dia ny akanjo anatiny voapentimpentin\u2019ny nofo aza.",
        "24": "Ho an\u2019ilay maharo anareo tsy ho tafintohina, sy mahavita mametraka anareo tsy misy tsiny eo anatrehan\u2019ny voninahiny, amim-pifaliana lehibe,",
        "25": "eny, ho an\u2019ilay hany Andriamanitra Mpamonjy antsika, amin\u2019ny alalan\u2019i Jesosy Kristy Tompontsika anie ny voninahitra, sy ny fahalehibeazana, sy ny hery ary ny fahefana hatrizay hatrizay sy ankehitriny ary ho mandrakizay mandrakizay! Amena."
    },
    "meta": {
        "name": "Joda",
        "order": 64,
        "chapter_number": 1
    }
}